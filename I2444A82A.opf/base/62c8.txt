༅། །ཨེ་ཝཾ་པའི་གདན་རབས་རིན་ཆེན་ཕྲེང་མཛེས་ཀྱི་ཁ་སྐོང་རྟོགས་བརྗོད་བྱིན་རླབས་འདོད་དགུའི་དཔལ་སྟེར་ཞེས་བྱ་བ་བཞུགས།།

༄༅༅། །ན་མོ་གུ་རུ་བྷཊྚ་ར་ཀ་དྷརྨ་སྭ་མི་པུཎྱ་ཤྲི་ཝནྦྷ་དཱ་ཡ། དཔལ་ལྡན་རིགས་བརྒྱའི་གཙོ་བོ་རྡོ་རྗེ་འཆང༌། །ཐ་མལ་གདུལ་བྱའི་སྣང་ངོར་དྲིན་ཅེན་རྗེ། །ཟབ་རྒྱས་དམ་ཆོས་བདུད་རྩིས་བདག་སོགས་བརྒྱུད།
།སྨིན་མཛད་བླ་མའི་ཞབས་ཀྱི་པདྨོར་འདུད། །འཇིག་རྟེན་མགོན་པོ་མར་མེ་མཛད་བཟང་པོས། །སྙིགས་དུས་འགྲོ་ལ་ཕན་བདེའི་སྒོ་འཕར་བརྒྱ། །འབྱེད་ཕྱིར་སླར་ཡང་མཁས་དང་གྲུབ་པའི་གཙོ། །སངས་རྒྱས་ཕུན་ཚོགས་ཞེས་སྤྲུལ་གཙུག་ན་རྒྱལ།
།དེས་གསུངས་གདན་རབས་རྟོགས་བརྗོད་ནོར་ཕྲེང་གི། །གྲལ་དུ་ཕལ་ཚིག་མཆིང་བུས་མཛེས་མིན་ཀྱང༌། །དད་པའི་རྒྱ་མཚོ་བསྲུབས་པ་ལས་བྱུང་བའི། །ཁ་སྐོང་སྒྲིག་འདིར་མཁས་རྣམས་དགེས་པར་མཛོད།
།ཅེས་མཆོད་པར་བརྗོད་ནས། འདིར་གསུང་ངག་ལམ་འབྲས་བླ་མ་བརྒྱུད་པའི་རྣམ་ཐར་གདན་རབས་

ནོར་བུའི་ཕྲེང་བ་ཅེས་བྱ་བ། འཇམ་པའི་དབྱངས་སངས་རྒྱས་ཕུན་ཚོགས་ཀྱིས་མཛད་པའི་འཕྲོས་ཀྱི་ཁ་སྐོང་ལས། གདན་རབས་ཉེར་ལྔ་པ་འཇམ་མགོན་སངས་རྒྱས་ཕུན་ཚོགས་ཉིད་ཀྱི་སྐུ་ཚེ་སྟོད་ཀྱི་རྣམ་ཐར་གསུང་འཕྲོ་དང༌།
ཉེར་བདུན་པ་ཤེས་བྱའི་རྣམ་ཐར་གྱི་འཕྲོ་ནས་བཟུང་གདན་རབས་རིམ་བྱོན་གྱི་རྣམ་ཐར་མདོ་ཙམ་འདྲི་བར་བྱའོ། །དེ་ལ་དགོས་པ་ཅི་ཡོད་ཅེ་ན། དགོས་པ་དཔག་ཏུ་མེད་པ་ཡོད་དེ། གསུང་ངག་རྒྱུན་དུ་འཆད་པ་ལ་བླ་མ་ཚད་མའི་སྐབས་སུ།
བརྒྱུད་པ་བར་མ་ཆད་པའི་རྣམ་ཐར་གྱིས་སློབ་མ་རྣམས་མོས་གུས་བསྐྱེད་དགོས་པར་མ་ཟད། རྡོ་རྗེ་འཆང་གི་ངོ་བོར་རྩ་བརྒྱུད་ཀྱི་བླ་མ་དམ་པ་རྣམས་མཆོད་ཅིང་རྟོགས་པ་བརྗོད་པ་ལ་བསོད་ནམས་དཔག་ཏུ་མེད་པ་ཐོབ་པར་ཤེས་ནས་ལྷག་བསམ་བསྐྱེད་པར་བྱ་བའི་ཕྱིར་ཏེ།
གསང་བ་འདུས་པ་ལས། མཆོད་པ་ཐམས་ཅད་སྤངས་ནས་ནི།

བླ་མ་མཆོད་པ་ཡང་དག་བརྩམས། །དེ་མཉེས་པས་ནི་ཀུན་མཁྱེན་གྱི། །གོ་འཕང་མཆོག་ཉིད་ཐོབ་པར་འགྱུར། །ཞེས་དང༌། ཧེ་བཛྲ་ལས། གཞན་གྱིས་བརྗོད་མིན་ལྷན་ཅིག་སྐྱེས། །གང་དུ་ཡང་ནི་མི་རྙེད་དེ། །བླ་མའི་དུས་ཐབས་བསྟེན་པ་དང༌།
།བདག་གི་བསོད་ནམས་ལས་ཤེས་བྱ། །ཞེས་དང༌། གང་གི་ རྣལ་འབྱོར་མ་ཀུན་སྤྱོད་སོགས་རྒྱུད་འགའ་ཞིག་ལ་སྣང༌། དྷ་རི་ཀ་པས་མཛད། དྲིན་གྱིས་བདེ་ཆེན་ཉིད། །སྐད་ཅིག་ཉིད་ལ་འཆར་བ་གང༌།
།བླ་མ་རིན་ཆེན་ལྟ་བུའི་སྐུ། །རྡོ་རྗེ་ཅན་ཞབས་པད་ལ་འདུད། །ཅེས་དང༌། བ་ཚ་ཆུ་ཀླུང་གི་མདོ་ལས། ལྔ་བརྒྱ་ཐ་མར་གྱུར་པ་ན། །ང་ཉིད་སློབ་དཔོན་གཟུགས་ཀྱི་ནི། །ཞེས་སོགས་དཔག་ཏུ་མེད་པར་གསུངས་པའི་ལུང་ལ་བརྟེན་ནས།
།བདག་ཅག་ལ་ཟབ་ཆོས་སྟོན་པའི་རྩ་བརྒྱུད་ཀྱི་བླ་མ་རྣམས། །རྡོ་རྗེ་འཆང་དང་དབྱེར་མེད་པའི་དད་པ་དང་མོས་གུས་སྐྱེས་ཤིང༌། །ལྷག་པར་རང་ལ་བཀའ་དྲིན་དཔག་ཏུ་མེད་པར་ཆེ་བའི་ཡོན་ཏན་སྙིང་ནས་དྲན་པའི་དབང་གིས་གདན་རབས་ཕྱི་མ་རྣམས་ཀྱིས་རྣམ་ཐར་ཁ་སྐོང་མདོར་བསྡུས་པའི་ཚུལ་གྱིས་ཅི་རིགས་པར་འདྲི་བར་བྱའོ།
།དེ་ལ་ཐོག་མར་མཁན་ཆེན་འཇམ་པའི་དབྱངས་སངས་རྒྱས་ཕུན་ཚོགས་ཞེས་མཚན་བརྗོད་པར་དཀའ་བའི་བླ་མ་དམ་པ་དེ་ཉིད་འཁྲུངས་ཡུལ་ནི།
སྟོད་ཕྱོགས་མངའ་རིས་ཀྲེའི་འབྲོག་གསེབ་ཏུ་ཡབ་གནམ་རུ་གཡུང་དྲུང་སྐྱབས་དང༌། ཡུམ་འ་ཕ་མོ་བུ་འདྲེན་ཞེས་པ་གཉིས་ཀྱི་སྲས་སུ་ས་མོ་གླང་གི་ལོར་སྐུ་བལྟམས།
དེ་འཕྲལ་རང་ཉིད་ཀྱི་ཞང་པོས། རྫོང་

ཆུང་པ་ཕྲིན་ལས་ཕུན་ཚོགས་ཀྱི་དྲུང་དུ་བྱོན་ནས། ཕས་མི་འདོད་པའི་བུ་བདག་མེད་ཅིག་བཙས་འདུག་པ། དེ་ལ་མིང་ཞིག་ཞུ་ཞུས་པས། དེ་ཉིད་ཀྱིས་མིང་ལ་བདག་མེད་གྱིས་གསུངས་ནས་མཚན་བདག་མེད་དུ་གསོལ། །སྐུ་ན་ཆུང་ངུའི་དུས་སྐྱེ་བ་སྔོན་མ་ཐུགས་ལ་མངའ་ཞིང་ཞལ་ནས་མ་ཎི་གསུངས་པ་སོགས་བྱིས་པའི་སྤྱོད་པ་སྤངས་ཏེ་ཆོས་འཆད་པ་སོགས་ངོ་མཚར་བའི་སྤྱོད་པ་མང་དུ་མངའ་ཞིང༌།
དགུང་ལོ་བརྒྱད་པར་འཆར་སྟོན་ཕྲིན་ལས་ཕུན་ཚོགས་ཀྱིས་བཀའ་བསྒོ་དང་བྱིན་རླབས་མཛད་དེ།
བར་ཆད་བསལ་ཞིང་ལེགས་ཚོགས་ཀྱི་རྟེན་འབྲེལ་བསྒྲིགས། །དགུང་ལོ་བཅུ་གསུམ་ལ་གྲུབ་ཆེན་སངས་རྒྱས་ལྷུན་གྲུབ་ལ་གཙུག་ཕུད་ཕུལ་ནས་དགེ་བསྙེན་གྱི་སྡོམ་པ་ཞུས་པས་མཚན་སངས་རྒྱས་ཕུན་ཚོགས་ཞེས་གསོལ་ཞིང༌།
གཉགས་སྟོན་རྡོ་རྗེ་ཕུན་ཚོགས་ལ་ཀ་སྨད་བསླབས་ནས་བརྩམས་ཡི་གེ་འདྲི་ཀློག་ཐམས་ཅད་བརྡ་བསྟན་པ་ཙམ་གྱིས་མཁྱེན། ངོར་གྱི་བྱ་ཇ་ཆོས་སྤྱོད་ནས་བཟུང༌།
རྒྱུད་ཆུང་བཞི་མན་ངག་རྣམ་བཤད་སོགས་གཞུང་ཕལ་ཆེར་དཀའ་ཚེགས་མེད་པར་མཐར་ཕྱིན་པ་མཛད། དེ་སྐབས་ཀྱང་དབྱར་ཉ་བསྲུངས་སོགས་དགེ་བ་ཁོ་ན་སྤེལ་བར་མཛད་དོ། །དགུང་ལོ་བཅུ་དྲུག་གི་ཐོག་མཁས་བཙུན་ཀུན་དགའ་ལེགས་པ་ལས་རབ་ཏུ་བྱུང༌།
བཀའ་ཆོས་ཀྱང་མང་དུ་གསན། ཉེར་གཅིག་པ་ས་མོ་བྱ་ལོར་གྲུབ་ཐོབ་སྐོ་ཕྲུག་པ་ཀུན་དགའ་ལྷུན་གྲུབ་དང་མཇལ་ནས། དཔོན་སློབ་གཉིས་ཀས་འབྲོག་པ་ཞིག་གི་བླ་མ་མཛད་

པས་དེས་འབྲི་གཅིག་དང་གསེར་ཕུལ་བས་གྲུབ་ཐོབ་ཀྱིས་བདག་འཛིན་མ་གནང༌། རྗེ་འདི་ཉིད་ཀྱི་སྦྱིན་བདག་གིས་འབྲི་དེ་མི་གཞན་ཞིག་དང་བོང་བུ་དང་བརྗེས་ནས། གྲུབ་ཐོབ་ལ་གྲྭ་སར་ཁྲིད་པའི་མགོ་འདྲེན་ཞུས་པས།
ཐུགས་མཉེས་ནས་ངོར་དུ་སྐྱེལ་བར་ཞལ་གྱི་བཞེས་སོ། །དེའི་ཚེ་ཡུམ་ནི་བུ་དང་འབྲལ་བའི་མྱ་ངན་གྱིས་ནོན་པར་གྱུར་ཀྱང་ཆོས་ལ་འགྲོ་བར་གནང་ཞིང༌། ཞང་པོས་ཨེ་ཝཾ་ཐར་རྩེར་སྦྱོར་གཏོད་ཀྱི་ཞུ་ཡིག་མཛད་དེ།
བོང་བུ་དེ་ལ་ཆོས་བརྒྱགས་བཀལ་ནས་གྲུབ་ཐོབ་དཔོན་སློབ་འཁོར་བཅས་རིམ་པར་བྱོན་ཏེ། གདན་ས་ཆེན་པོས་གཙོས་བླ་མ་དང་གནས་ཆེན་རྣམས་མཇལ། ལམ་བར་རྣམས་སུའང་ཆོས་འབྱུང་དང་རྣམ་ཐར་གྱི་རིགས་སོགས་ལ་ཉན་བཤད་ཁོ་ན་མཛད་ཅིང་བྱོན་པས་ལོ་དེའི་ཧོར་ཟླ་བཅུ་པའི་ཚེས་བཅུའི་ཉིན་ཨེ་ཝཾ་ཆོས་ལྡན་དུ་ཐོག་མར་ཕེབས་སྐབས་བླ་བྲང་ནས་རྒྱུད་རྔ་རྡུང་བ་དང་ཐུག་པས་རྟེན་འབྲེལ་ཤིན་ཏུ་ལེགས་པར་གྱུར་ཏོ།
།སྔ་ཕྱིར་ཡང་མཁས་བཙུན་དུ་མ་ལ་བསྟེན་ནས་མདོ་སྔགས་ཕལ་པོ་ཆེའི་ལག་ལེན་ཕྲ་མོ་ཚུན་ཆད་ལེགས་པར་བསླབས་ཤིང༌། སྒྲ་སྙན་ངག་སྡེབ་སྦྱོར། མངོན་བརྗོད་ཟློས་གར་སོགས་རིག་གནས་ཐ་དག་ལ་སྦྱངས་ཤིང་མཐར་ཕྱིན་པར་མཛད་པས་འགྲན་ཟླ་བྲལ་བའི་མཁས་པ་ཆེན་པོར་ཡོངས་ལ་གྲགས་པར་གྱུར་ཞིང༌།
དེ་ནས་འཇམ་མགོན་དཔལ་མཆོག་རྒྱལ་མཚན་པས་མཁན་པོ་མཛད། འཇམ་དབྱངས་ནམ་མཁའ་དཔལ་བཟང་པས་ལས་སློབ་སྟེ།
དགེ་འདུན་གྲངས་ཚང་པའི་དབུས་སུ་རབ་ཏུ་བྱུང་བ་དང་

བསྙེན་པར་རྫོགས་པར་མཛད་ཅིང༌། གཞན་ཡང་མཁན་སློབ་དེ་རྣམས་དང༌། ངག་དབང་བསོད་ནམས་རྒྱལ་མཚན། མཚུངས་མེད་དམ་ཆོས་བསམ་འགྲུབ་སོགས་མཁས་གྲུབ་མང་པོ་ལ་ཟབ་ཅིང་རྒྱ་ཆེ་བའི་དམ་པའི་ཆོས་གསན་པའི་ཚུལ་ནི་གསན་ཡིག་ཆེན་མོ་ལོགས་སུ་བཞུགས་པར་ཤེས་སོ།
།ཁྱད་པར་ཡི་དམ་ཆོས་སྐྱོང་དུ་མའི་བསྙེན་སྒྲུབ་མཐར་ཕྱིན་པར་མཛད། བར་སྐབས་སུ་གཙང་དབུས་ཀུན་གྱི་གནས་གཟིགས་མཆོད་འབུལ་སོགས་གནང་བར་ཕེབས།
ཉེར་ལྔ་པ་ཆུ་མོ་གླང་གི་ལོར་ཐར་པ་རྩེའི་བཀའ་ཕེབས་དང་ལན་གྱི་སྒོ་ནས། རྒ་སྟོད་གདོང་སྤྲད་བསམ་གླིང་སྒར་དུ་འབུལ་སྡུད་ལ་ཕེབས་ཏེ། བཤད་སྒྲུབ་སྤེལ་མས་ཕྲིན་ལས་རྒྱ་ཆེའི་སྒོ་ནས་འབུལ་སྐྱེལ་ལན་བཅུ་གཅིག་གནང་ཞིང་སྟག་ལོ་བར་བཞུགས།
དེ་ནས་གདན་ས་ཤེས་བྱ་བཟང་པོ་ལ་ཕུལ་ནས་བསྙེན་སྒྲུབ་ཁོ་ན་ལ་ཆིག་སྒྲིལ་གནང་སྟེ་བཞུགས་པས། ལོ་དེར་ཨེ་ཝཾ་ནས་སྤྱན་འདྲེན་པའི་ཕོ་ཉ་དང་མཆོད་ཡོན་གྱི་བཀའ་ཤོག་ཕེབས་པར་བརྟེན།
དེ་འཕྲལ་ཡར་བྱོན་ཏེ་རིམ་གྱིས་དབུས་སུ་ཕེབས། ལྷ་སར་མཆོད་ཡོན་མཇལ་ཁ་དང༌། ཐོན་འཇགས་སོགས་ལེགས་པར་གྲུབ་ནས་རིམ་པར་བྱོན་ཏེ། ངོར་གྱི་ལ་ཆུང་ཁར་ཕེབས་པ་དང་ཚོགས་དུང་གི་སྒྲ་སྒྲོགས་པ་དང་དུས་མཉམ་པ་སོགས་རྟེན་འབྲེལ་དཔག་མེད་དུ་འགྲིགས།
ལོ་དེའི་ཧོར་ཟླ་བཅུ་གཅིག་པའི་ཚེས་ཉེར་གཉིས་ལ་རྡོ་རྗེ་འཆང་ཆེན་པོའི་ཆོས་ཁྲིར་བྱོན་ནས། གསུང་ངག་ལམ་འབྲས་སོགས་

ཟབ་ཅིང་རྒྱ་ཆེ་བའི་ཆོས་ཀྱི་ཆར་པ་ཕབ། ཁྱད་པར་སོ་སོ་ཐར་པའི་སྡོམ་པ་སྔ་ཕྱིར་སྩལ་བ་བགྲང་བ་ལས་འདས་པ། གཞན་ཡང་བྱང་ཆུབ་སེམས་དཔའི་སེམས་བསྐྱེད་ལུགས་གསུམ། རྡོ་རྗེ་ཐེག་པའི་དབང་བསྐུར། ཟབ་ཁྲིད།
རྗེས་གནང༌། ལུང་མན་ངག་སོགས་བསམ་གྱིས་མི་ཁྱབ་པའི་ཆོས་ཀྱི་འཁོར་ལོ་བསྐོར་ནས། སྐལ་ལྡན་གྱི་གདུལ་བྱ་རྣམས་རྗེས་སུ་བཟུང་བ་མཛད་པའི་ཚེ། གངས་ཅན་གྱི་མགོན་པོ་དཔལ་ས་སྐྱ་པ་ཆེན་པོའི་གདན་ས་གོང་འོག་གི་ཞབས་དྲུང་རྣམས་ཀྱིས་གཙོས།
གཙང་དབུས་ཀྱི་གྲུབ་མཐའ་རིས་སུ་མ་ཆད་པའི་མཁན་སློབ་དགེ་བའི་བཤེས་གཉེན་གྲགས་ཆེ་བ་ཕལ་མོ་ཆེ་རྣམས་དང༌། གཞན་ཡང་དམ་པ་དེ་ཉིད་ཀྱི་ཞབས་པད་གཙུག་གིས་ལེན་པའི་ས་སྐྱོང་ཆོས་ཀྱི་རྒྱལ་པོ་དུ་མ་སོགས་མཁས་གྲུབ་ཀྱི་སློབ་མ་ཡོངས་སུ་གྲགས་པ་དང་མ་གྲགས་པ་བགྲང་བ་ལས་འདས་སོ།
།རྩོད་པའི་སྒོ་ནས་ཕ་རོལ་གྱི་རྒོལ་བ་རྣམས་ང་རྒྱལ་དང་དྲེགས་པ་བཅོམ་ནས་རྗེ་ཉིད་ཀྱི་ཞབས་རྡུལ་སྤྱི་བོས་ལེན་པ་དཔག་ཏུ་མེད་པ་བྱུང་ཞིང༌།
རྩོད་ཆོས་ལུང་རིགས་བཟང་པོས་འཐད་སྒྲུབ་ཀྱི་བསྟན་བཅོས་དང༌། མཁས་བཙུན་མང་པོས་རང་རང་གི་ཐུགས་བཞེད་ལྟར་འཁྲུལ་པ་སེལ་བའི་དྲིས་ལན་དཔག་མེད།
སོ་སོའི་གཞུང་དང་མཐུན་པར་བཀའ་དང་བསྟན་བཅོས་ཀྱི་དགོངས་པ་ཕྱིན་ཅི་མ་ལོག་པ་དེ་འདི་ལྟར་རོ་ཞེས་ལེགས་པར་བཀྲལ་ནས་གནང་བ་ཡང་མཐའ་ཡས་སོ། །གཞན་ཡང་གྲགས་ཆེའི་བུ་སློབ་རྣམས་ཀྱིས་བསྐུལ་བ་དང༌།
ཁྱད་པར་དུ་

དགོངས་ནས་གསུངས་པའི་བསྟན་བཅོས་ཀྱང་དཔག་ཏུ་མེད་ཅིང༌། སློབ་མའི་ཚོགས་རྣམས་ཀྱིས་ཕྱོགས་གཅིག་ཏུ་བསྡུས་པའང་ཡིད་བཞིན་གྱི་ནོར་བུ་རིན་པོ་ཆེ་ལྟ་བུའི་བཀའ་འབུམ་པུུ་སྟི་བཞི་ཙམ་བཞུགས་སོ། །དེ་ལྟར་ལུགས་གཉིས་ཀྱི་མཛད་པ་རྒྱ་ཆེན་པོས་བླ་བྲང་སྐྱོངས་ཤིང༌།
སྦྲུལ་ལོར་ཤར་ཆེན་ཆོས་ཀྱི་རྒྱལ་པོ་སངས་རྒྱས་བསྟན་འཛིན་རྒྱལ་ཚབ་ཏུ་བཀོད་ནས། རྗེ་ཉིད་ཨེ་ཝཾ་གཟིམས་ཕུག་ཁང་དུ་ཟུར་བཞུགས་གནང༌།
གདན་ས་ཆེན་པོ་རྩེ་གདོང༌། དབུས་ཕྱོགས་རྣམས་སུའང་བྱོན་ཏེ་བཤད་སྒྲུབ་ཀྱི་ཕྲིན་ལས་རྒྱ་ཆེར་མཛད་ཅིང་བཞུགས་སྐབས། སྡེ་དགེ་ས་སྐྱོང་བླ་མ་ཚེ་དབང་རྡོ་རྗེས། རྒྱལ་དབང་མཆོད་ཡོན་གྱི་བཀའ་ཤོག་དང་བཅས་ཕེབ་དགོས་པར་གསོལ་བ་བཏབ་པས།
བྱོན་པར་ཡང་ཞལ་བཞེས་ཏེ། ས་སྐྱར་ཕེབས་ནས་རྒྱུ་མཚན་ཞུས་པས། བདག་ཆེན་ཀུན་དགའ་བཀྲ་ཤིས་པའི་གསུང་གིས། ས་ངོར་རྣམས་སུ་བཞུགས་ནས་བཤད་སྒྲུབ་གནང་ན་བསྟན་ཕན་ཆེ་བར་འབྱུང་གསུང་ཞིང་ཕེབས་པ་ལ་ཐུགས་དགེས་པ་མི་གནང་ཀྱང༌།
སྡེ་དགེ་བླ་མས། བསྟན་པ་དཔང་དུ་བཙུགས་པའི་སྒོ་ནས་ནན་ཆེར་ཞུས་པས་ཞལ་བཞེས་གྲུབ་ཟིན་པར་བརྟེན་མཛད་ཐབས་དཀའ་རུང་རིམ་གྱིས་ཕེབས་པར་ཐག་ཆོད་དོ།
།དེ་ལྟར་ཕེབས་པའི་གཏམ་དེ་ཀུན་གྱིས་ཐོས་ནས་གཙང་དབུས་ཀྱི་བླ་མ་དགེ་བའི་བཤེས་གཉེན། མི་ཆེན་སོགས་དུ་མ་ཡང་ཆོས་ཞུ་བར་ངོར་དུ་འདུས་པ་རྣམས་དང༌། ཤར་ཆེན་བློ་གྲོས་གྲགས་པ་སོགས་གཞིར་བཞུགས་རྣམས་ལ་སྔོན་

གྱི་ཆོས་འཕྲོ་དང༌། གཞན་ཡང་གང་ལ་གང་དགོས་པའི་དམ་པའི་ཆོས་ཀྱི་དགའ་སྟོན་དཔག་ཏུ་མེད་པ་སྩལ། བར་སྐབས་མགོན་ཁང་རྣམས་སུ་བསྟན་པ་རྒྱས་པའི་ཕྲིན་བཅོལ་ཡང་དག་པར་མཛད་དེ། ཡོས་ལོ་ཟླ་བ་དྲུག་པའི་ནང་དུ་མདོ་ཁམས་སུ་ཆིབས་སྒྱུར་གནང་ནས།
ལྷ་ས་གཙོས་ལམ་བར་གྱི་གནས་ཆེན་རྣམས་སུ་གནས་གཟིགས་མཛད་ཅིང་ཕེབས། འབྲས་སྤུངས་དགའ་ལྡན་ཕོ་བྲང་དུ་རྒྱལ་དབང་མཆོད་ཡོན་ཞལ་མཇལ་བས་ཐུགས་རྗེས་རྗེས་སུ་སྐྱོང་བའི་བདག་རྐྱེན་རྒྱ་ཆེར་སྩལ།
དེ་ནས་རིམ་གྱིས་བྱང་ལམ་བརྒྱུད་དེ་ཐོག་མར་རྒ་སྟོད་དུ་ཕེབས། ལམ་བར་རྣམས་སུ་ཕྲིན་ལས་རྒྱ་ཆེ་བའི་དབང་གིས་ཡུན་རིང་བས་ཕེབས་བསུ་སྔོན་རྗེས་མང་དུ་གླེབས་པར་བརྟེན།
མྱུར་དུ་བྱོན་ནས་རྒྱལ་ཁབ་ཆེན་པོ་ལྷུན་གྲུབ་སྟེང་དང་ཉེ་བར་བླ་དཔོན་རྣམས་ཀྱིས་གཙོས་སེར་སྐྱ་ཀུན་གྱིས་བསུ་བ་སེར་ཕྲེང་དཔག་ཏུ་མེད་པས་སྤྱན་དྲངས་ཏེ་ཕོ་བྲང་ཆེན་པོར་ཕེབས།
མཆོད་ཡོན་ཞལ་མཇལ་བས་ཐུགས་ཡིད་གཅིག་ཏུ་འདྲེས། ས་སྐྱོང་ཆེན་པོས་གཙོས་མངའ་ཞབས་ཀུན་དང༌། ཁམས་སྟོད་སྨད་ཐམས་ཅད་ནས་དད་མོས་ཀྱིས་འབུལ་ནོད་བསམ་གྱིས་མི་ཁྱབ་པ་བྱུང་བ་ཀུན་དེ་ཕྱོགས་ཀྱི་ས་དགེ་ཀར་འབྲུག་རྙིང་མ།
མདོར་ན་བོན་སོགས་རིས་སུ་མ་ཆད་པའི་དགོན་སྡེ་ཐ་དག་ལ་མང་འགྱེད་སོགས་བསྙེན་བཀུར་རྒྱ་ཆེར་མཛད་ཅིང༌། ལྷག་པར་འབྲུག་ལོར་དཔལ་ལྡན་ཤེས་རབ་དང༌། ལུག་ལོར་ཤེས་རབ་ལྷུན་གྲུབ་སྟེ་ཁོང་གཉིས་འབུལ་སྐྱེལ་ལ་བཏང་ནས།
ས་ངོར་རྩེ་གསུམ་སོགས་

གཙང་དབུས་ཀྱི་དགོན་སྡེ་ཕལ་ཆེ་བའི་བླ་སློབ་གྲ་རིགས་ཀུན་ལ་མང་ཇ་གྲྭ་འགྱེད་སོགས་དཔག་ཏུ་མེད་པ་དང༌། ས་སྐྱ་ལྷ་ཁང་དུ་གསེར་གྱི་རྒྱལ་མཚན་ཆ། ངོར་བླ་བྲང་དུ་གསེར་ཟངས་ཀྱི་རྒྱལ་མཚན་ཆ་འཛུགས་པ་སོགས་མཛད་དོ།
།དེ་ཡང་འབུལ་སྐྱེལ་དང་པོའི་དུས་ཉིད་ཀྱི་ཕྱག་རྫས་གཟིམས་ཕུག་ཁང་ན་ཡོད་པ་རྣམས་བླ་བྲང་དུ་རྗེ་ཉིད་ཀྱིས་དུས་ཇའི་རྟེན་དུ་སྦྱོར་འཇགས་དང༌། རྟེན་གསུམ་རྣམས་ཞིང་ཁམས་རྒྱ་མཚོར་བཞུགས་སུ་གསོལ་ལོ།
།དེ་སྐབས་སྡེ་དགེར་ས་སྐྱོང་བླ་མས་ཐུབ་བསྟན་མཁན་ཆེན་བཟང་པོ་རྒྱལ་མཚན་སྤྱན་དྲངས་ནས་རྗེ་འདི་པ་དང་ཐུགས་ཡིད་གཅིག་འདྲེས་ཀྱིས། བཀའ་ཆོས་ཕར་གསན་ཚུར་གསན་དཔག་མེད་གནང༌།
དེ་ཉིད་ཞིང་དུ་ཕེབས་ནས་གདུང་མཆོད་སོགས་རྗེ་འདི་པས་མཛད། རྗེ་འདི་ཉིད་སྔོན་དུ་སྤྲེལ་ལོར་བསྙུང་གཞི་བྱུང་བ་ནས་བཟུང་སྐུ་རིམ་སྤངས་དག་སོགས་སྔ་ཕྱིར་ཕྱོགས་རིས་མེད་པའི་དགེ་འདུན་ལ་ཕུལ་བ་བློས་ཟིན་པ་ཙམ་དོན་འབྲུ་ཐོག་ཏུ་ཕབ་ནས་བསྡམས་པར།
འབྲུ་ཁལ་བྱེ་བར་ལོངས་པ་བྱུང་ཞིང༌། བློས་མ་ཟིན་པ་ཡང་བསམ་ལས་འདས་སོ། །གཞན་ཡང་རྣམ་རྒྱལ་སྟོང་མཆོད་དུ་མ། ཀུན་རིག་ཁྲི་ཚར་དུ་མ།
མ་ཎི་ཞལ་ནས་བགྲངས་པ་རང་དུང་གཅིག་དང༌། ཡོན་གནང་ནས་གཞན་འདྲེན་དུ་བཅུག་པ་སོགས་བསྡོམས་ན་དུང་ཕྱུར་ཉི་ཤུ་ལྷག་ཙམ་དང༌། བརྒྱད་སྟོང་པ་ཞལ་ནས་གསུངས་པ་དང་ཀློག་ཏུ་བཅུག་པ་བཅས་བརྒྱ་ཕྲག་དུ་མ་དང༌།
མཚན་བརྗོད་འབུམ་ཐེར། སིདྡྷི་དུང༌། ཟབ་

མདོ། སྨོན་ལམ་རྣམ་ལྔ་བཅས་བྱེ་བ་ཕྱེད་གཉིས་རེ། གཞན་ཡང་མར་མེ། གསེར་ཆབ། དར་འཕན། བླ་རེ་སོགས་མཆོད་རྫས་ཕུལ་བ་བགྲང་བ་ལས་འདས་སོ། །མདོར་ན་དངོས་རྫས་དར་ཁ་གང་ལོངས་པ་ཡན་ཆད་ལའང་བདག་འཛིན་གྱི་དྲི་མ་གཏན་ནས་སྤངས་པར་བརྟེན།
ཆོས་ཕྱོགས་ཁོ་ནར་གཏོང་བ་མ་གཏོགས་ཆུད་ཟོས་སུ་ཁབ་སྐུད་ཙམ་ཡང་གཏོང་བར་མ་མཛད་ཅིང༌། བླ་བྲང་འདི་ཁོ་ན་ལ་སྦྱོར་འཇགས་གནང་བའང་བརྗོད་པར་མི་ནུས་སོ། །བར་སྐབས་སུ་མདོ་ཁམས་སྟོད་སྨད་རྣམས་ཀྱི་དགོན་ཁག་ཕལ་ཆེར་ཉམས་ཆགས་ཆེ་བར་བྱུང་ཀྱང༌།
རྒྱལ་སྲས་བྱང་ཆུབ་སེམས་དཔའ་འདི་ཉིད་ཀྱི་ཐུགས་བསྐྱེད་རྨད་དུ་བྱུང་བའི་བཀའ། ས་སྐྱོང་ཁུ་དབོན་གྱི་སྙན་དུ་དེངས་པ་ཙམ་གྱིས་བསྟན་པ་ཤིན་ཏུ་དར་ཤིང་རྒྱས་པའི་ལས་བསྒྲུབ་པ་དང༌།
བསྟན་པའི་སྦྱིན་བདག་ཆོས་ཀྱི་རྒྱལ་པོ་ཁུ་དབོན་གྱིས་ལྷུན་གྲུབ་སྟེང་གི་གཙུག་ལག་ཁང་ཆེན་པོས་གཙོས། དགོན་སྡེ་ཆེ་ཕྲ་ཐམས་ཅད་དུ་གཙུག་ལག་ཁང་རེ་རེ་དང༌།
གཞན་ཡང་ལྷ་ཁང་བརྒྱ་ཕྲག་དུ་མར་སྐུ་གསུང་ཐུགས་རྟེན་བགྲང་ལས་འདས་པ་བཞེངས་ཤིང༌། དེ་དག་གི་སྤྱན་སྔར་མཆོད་རྫས་ཚར་དུ་དངར་བ་དཔག་ཏུ་མེད་པ་དང༌། འཕགས་པ་བརྒྱད་སྟོང་པའི་གླེགས་བམ་སུམ་སྒྲིག་པར་དུ་འཁོད་པ་ལ་དཀར་ཆག་བསྔགས་བརྗོད་རྩོམ་པ་གནང་བ་དང༌།
རྒྱལ་བའི་བཀའ་འགྱུར་གྱི་པར་བསྒྲུབ་དགོས་ཚུལ་ཡང་རྗེ་ཉིད་ཀྱིས་བཀའ་གནང་ཞིང༌། ཀུན་དགའ་ཆོས་འཕེལ་གྱིས་ཀྱང་བསྐུལ་

ནས། ས་སྐྱོང་ཆེན་པོས་མཁན་ཆེན་རྣམ་གཉིས་ཀྱི་དགོངས་བཞེད་ལྟར། ཐུགས་སུ་གཡར་དམ་གྱིས་ཕྱིས་སུ་རྒྱལ་བའི་བཀའ་འགྱུར་རོ་འཚལ་སོགས་ངོ་མཚར་བའི་པར་དུ་མ་བསྒྲུབས་པར་མཛད་དོ། །གཞན་ཡང་དགེ་འདུན་གྱི་སྡེ་སྤེལ་བ་ཡང་སྡེ་དགེའི་མངའ་ཞབས་ཀྱི་གྲུབ་མཐའ་སོ་སོའི།
དགོན་སྡེ་རྣམས་སུ་སྔར་བཅུ་ཕྲག་ཁ་ཡར་ཙམ་འཚོགས་པའི་སར། དེང་སང་སྟོང་ཕྲག་དང༌། ལྔ་བརྒྱ་ཕྲག་དང༌། ཉུང་བ་རྣམས་སུའང་བརྒྱ་ཕྲག་ལྷག་ཙམ་འཚོགས་པར་འགྱུར་ཞིང༌།
དེ་དག་སོ་སོར་ལ་ཆོས་གཞི་དང༌། འབུལ་བ་སོགས་རྒྱ་ཆེ་བའི་བསྙེན་བཀུར་ཞུས་ན། སྐབས་རྣམས་སུ་དབང་ལུང་ཁྲིད་གསུམ་གྱི་རིགས་རྒྱ་ཆེ་བ་སོ་སོར་འདོད་པ་ཚུལ་བཞིན་དུ་བསྐངས་པ་དང༌།
རབ་ཏུ་བྱུང་བ་སྟོང་དུ་ཉེ་བར་བསྒྲུབས། རང་ལུགས་ཀྱི་དགོན་སྡེ་རྣམས་སུ། བདེ་ཀྱེ་གསང་གསུམ་སོགས་ངོར་ལུགས་དཀྱིལ་འཁོར་བདུན་དུ་གྲགས་པ་དང༌། མཁའ་འགྲོ་རྒྱ་མཚོ་གཙོས་རྒྱུད་སྡེ་ཆེན་པོ་རྣམས་ཀྱི་སྒྲུབ་མཆོད་དུ་མ།
སྤྱོད་འཇུག །འཕགས་པ་སྡུད་པ། སྡོམ་གསུམ་རབ་དབྱེ་སོགས་མདོ་རྒྱུད་མང་པོའི་ཞལ་འདོན། ནོར་བུའི་ཕྲེང་བ་ལ་སོགས་པའི་ཆོས་སྤྱོད་མང་པོ་གསར་དུ་འཛུགས་པ་དང༌།
སྔར་ཡོད་སྤེལ་མར་མཛད་དོ། །གཞན་ལུགས་རྣམས་ལ་ཡང་གང་ལ་གང་འོས་ཀྱི་སྒྲུབ་མཆོད་རང་བློ་དང་འཚམས་པ་མང་དུ་བཙུགས་ནས་མི་ཉམས་པར་དར་རྒྱས་སུ་མཛད། དགེ་འདུན་དེ་དག་གི་སྒྲིག་ལམ་ལ་ཆེད་དུ་

དགོངས་ནས་གསུངས་པའི་བཅའ་ཡིག་ལྷག་བསམ་རབ་དཀར་གྱི་དགོངས་དོན་ལྟར། སྨིན་བྱེད་མ་ཐོབ་པར་ཆོ་ག་ལ་མི་འཇུག་པ་སོགས་ཕྱག་ལེན་རྣམ་པར་དག་པ་མཛད་དེ། ཤ་ཆང་སོགས་ལོག་འཚོའི་བསྙེན་བཀུར་གྱི་རྒྱུན་བཅད་ནས།
གཙང་ཁྲིམས་ཡང་དག་པར་གནང་བ་དེང་སང་སྡེ་དགེའི་ཕྱོགས་སུ་སངས་རྒྱས་ཀྱི་བསྟན་པ་དར་ཞིང་རྒྱས་པར་གྱུར་ཏོ་ཞེས་ཀུན་གྱིས་བླ་ན་བསྔགས་པ་འདི། རྗེ་ཡབ་སྲས་རྣམས་ཀྱི་བཀའ་དྲིན་ལས་བྱུང་བར་ཤེས་པར་བྱའོ།
།དེ་ལྟར་མཁས་པའི་བྱ་བ་འཆད་རྩོད་རྩོམ་གསུམ་གྱི་སྒོ་ནས་གངས་ཅན་གྱི་ལྗོངས་སུ་རྒྱལ་བའི་བསྟན་པ་ཉིན་མོ་ལྟར་ཆེས་གསལ་བར་མཛད་དོ།། །།གཞན་ཡང་ཐོས་བསམ་བསྒོམ་གསུམ་གྱིས་སྒོ་ནས་མཁས་བཙུན་བཟང་གསུམ་གྱི་ཡོན་ཏན་དཔག་ཏུ་མེད་པ་མངའ་བའི་ཚུལ་ནི།
རྒྱལ་བ་ཡིན་ཀྱང་བསྐལ་པར་བརྗོད་ཀྱང་རྫོགས་པར་མི་ནུས་ན། བདག་ཅག་གིས་ལྟ་ག་ལ་ཞིག །འོན་ཀྱང་རྒྱ་མཚོ་ལས་ནི་ཆུ་ཐིགས་ཙམ་ཞིག་གུས་པའི་སྒོ་ནས་བརྗོད་པར་བྱ་སྟེ།
དམ་པ་འདི་ཉིད་ནི་གཞི་ཚུལ་ཁྲིམས་ལ་གནས་པས། རྩ་བཞི་ཤ་ཆང་སོགས་ཉེས་བཅས་ཕྲ་མོས་ཀྱང་མ་གོས་ཤིང་ཚུལ་ཁྲིམས་ཀྱི་དྲི་བསུང་མངར་པོས་རྒྱང་རིང་པོའི་བར་ཁྱབ་ཅིང༌།
གྲུབ་མཐའ་རིས་མེད་ཀྱི་བླ་མ་དང༌། དགེ་བཤེས་སུ་གཏོགས་པ་ཐ་དག་ལ་མོས་གུས་དང༌། ཆོས་གསན་པ་དང་ཆོས་ཚིགས་བཞིའི་ཕྱིར་དུའང་སྐུ་སྲོག་འདོར་ནུས་པའི་བློ་སྟོབས་སོགས་རྒྱས་སྲས་ཀྱི་སྤྱོད་པ་ཁོ་ན་མངའ་ཞིང༌།
གསན་པའི་གཞུང་ཐ་དག་ལ་སྒྲོ་འདོགས་མ་

ལུས་པར་ལེགས་པར་བཅད། སྔ་ཕྱིར་རྒྱལ་བའི་བཀའ་དང་བསྟན་བཅོས་སོགས་པུ་སྟི་ལྔ་བརྒྱ་ལྷག་ཙམ་སྤྱན་སྔར་བསྟར་བའི་ཚིག་དོན་ཐམས་ཅད་ཕྱིན་ཅི་མ་ལོག་པར་ཐུགས་ལ་ཆུད་པར་མཛད་པས། ཡོངས་རྫོགས་བསྟན་པའི་མངའ་བདག་ཆེན་པོར་གྱུར་ཏོ།
།སྒོམ་པ་ཉམས་སུ་བླང་བའི་ཚུལ་ནི། རྒྱུན་དུ་ཀྱེ་རྡོ་རྗེ། རྡོ་རྗེ་བདག་མེད་མའི་བསྐྱེད་རྫོགས་ཀྱི་བཟླས་བསྒོམ། བླ་མ་རིན་འབྱུང༌། བིར་སྲུང་ཕྱི་ནང༌། ལམ་ཟབ་བླ་མའི་རྣལ་འབྱོར་ཕྱི་ནང༌།
ཨུརྱན་བླ་མའི་རྣལ་འབྱོར་སོགས་བླ་མའི་རྣལ་འབྱོར་དུ་མ། མཁའ་སྤྱོད་མ་རྡོ་རྗེ་འཇིགས་བྱེད། དམར་པོ་སྐོར་གསུམ། བདེ་མཆོག་ལུ་ནག་དྲིལ་གསུམ། འཇམ་དབྱངས་དཀར་སེར།
སྨྲ་སེང༌། དབྱངས་ཅན་མ། ཚེ་དཔག་མེད་དཀར་དམར། ཚེ་དཔག་ཞག་བདུན་མ། སྒྲོལ་མ་དཀར་ལྗང༌། སྤྱན་རས་གཟིགས་ཕྱག་བཞི་པ། བཅུ་གཅིག་ཞལ། འཇམ་དཔལ་ནག་པོ། །ནོར་རྒྱུན་མ། མགོན་པོ་བྲག་རྫོང་མ་ཕྱི་ནང་ཡང་གསང་བཅས།
ཞལ་བཞིའི་ཚེ་སྒྲུབ་སོགས་སྒྲུབ་ཐབས་དུ་མ་དང༌། ཨོ་རྒྱན་བླ་མའི་རྣལ་འབྱོར་ཞི་དྲག །གཞན་ཡང་ཡི་དམ་ཆོས་སྐྱོང་རྣམས་ལ་མཆོད་གཏོར་བསྐང་བཤགས་ཀྱི་རིམ་པ། འཇམ་སྡུད་སྨོན་གསུམ།
ནོར་བུའི་ཕྲེང་བ་སོགས་ཆོས་སྤྱོད་གཏོར་མའི་རིམ་པ་དཔག་ཏུ་མེད་པ། ཟ་བྱེད་མཁའ་འགྲོའི་སྦྱིན་སྲེག །སཱཙྪ། ཕྱག་དང་བསྐོར་བ་སོགས་ཐུགས་དམ་ཁོ་ནས་ཉིན་མཚན་དུས་འདའ་བར་

མཛད་དོ། །གཞན་ཡང༌། དཔལ་ཀྱེ་རྡོ་རྗེ། འཁོར་ལོ་བདེ་མཆོག་ལོ་ནག་དྲིལ་གསུམ་གྱི་གཞིའི་བསྙེན་པ་སྦྱིན་སྲེག་བཅས། ན་རོ་མཁའ་སྤྱོད་ཀྱི་བསྙེན་པ་འབྲུ་འབུམ་དང་བཞི་འབུམ། རིག་བྱེད་མ། མགོན་དཀར།
རྡོ་རྗེ་འཇིགས་བྱེད། ལས་གཤིན། གུར་གྱི་མགོན་པོ་བྲག་རྫོང་མ། ལྷ་དགུ་གསང་ཁྲིད་ལྟར་ལྕམ་དྲལ་བཀའ་སྡོད་ལྟར་གྱི་བསྙེན་པ། འབྱུང་འདུལ། མི་གཡོ་བ། འཇམ་དབྱངས་དམར་སེར། འཇམ་དབྱངས་དཀར་པོ།
།དབྱངས་ཅན་དཀར་མོ། །སྨྲ་བའི་སེང་གེའི་རིལ་བུ་སྒྲུབ་པ་དང་བཅས། །སྤྱན་རས་གཟིགས་བཅུ་གཅིག་ཞལ་དང་ཕྱག་བཞི་པ། ཀུན་རིག །འཆི་བདག་འཇོམས་པ། ཚེ་དཔག་མེད་ལྷ་དགུ །གྲུབ་རྒྱལ་ལུགས། ཞག་བདུན་མ།
སྒྲོལ་མ་དཀར་མོ། སྒྲོལ་མ་དམར་མོ། ལྷ་མོ་ཏེ་ནུ། མི་འཁྲུགས་པ། རྣམ་འཇོམས་པ་རི་ལུགས་ལ་སོགས་པ། ཡི་དམ་དཔག་ཏུ་མེད་པའི་བསྙེན་སྒྲུབ་སྦྱིན་སྲེག་དང་བཅས་མཐར་ཕྱིན་པར་མཛད་ཅིང༌། མདུན་བསྐྱེད་ལ་བརྟེན་པའི་ཀྱེ་རྡོ་རྗེའི་དཀྱིལ་འཁོར་ཆེན་པོ་སྒྲུབ་མཆོད་བདག་འཇུག་བླང་བ་བརྒྱ་ཕྲག་སོགས་དང༌།
ཡུམ་གྱི་དོན་དུ་ཀུན་རིག་གི་སྒྲུབ་མཆོད་བརྒྱ་ཕྲག་དུ་མ་དང༌། ཞལ་ནས་གསུངས་པ་རང་མཚན་བརྗོད་ཁྲི་ཕྲག་སྨོན་ལམ་འབུམ་ཕྲག་ལྷག་ཙམ།
མ་ཎི་དུང་ཕྱུར་གཉིས་གསུངས་པ་སོགས་བརྗོད་ཀྱིས་མི་ལང་ཞིང་ཞིབ་པ་རྣམ་ཐར་རྒྱས་པར་ཤེས་སོ། །རྗེ་བླ་མ་འདི་སྐུ་ན་ཆུང་ངུའི་དུས་ནས་སྔོན་གྱི་ལས་འཕྲོ་

སད་པས། འཁོར་བ་ལ་ཞེན་ཆགས་དང་བྲལ་བའི་དབང་གིས། མི་འདོད་ཞེན་ཅན་དང༌། ཆོས་དང་གང་ཟག་ལ་སྐུར་པ་འདེབས་པའི་སྡིག་པ་ཅན་གཟིགས་པའམ་གསན་པ་ཙམ་གྱིས། ཕྱག་གིས་སྤྱན་དང་སྙན་བཀབ་ནས་སྤྱན་ཆབ་བསིལ་ཞིང་དེ་དག་ལ་བྱམས་སྙིང་རྗེ་དཔག་ཏུ་མེད་པ་སྐྱེས་ནས་ངན་སོང་ལས་ལྡོག་པའི་ཐབས་གཟུངས་སྔགས་ཟབ་མོ་དུ་མ་དང་མ་ཎི་སོགས་འདྲེན་པར་མཛད།
ས་ཕྱོགས་གང་དུ་བླ་མ་ཚད་ལྡན་བྱོན་བཞུགས་དང༌། ཆོས་ཉན་བཤད་མཛད་པ།
རྟེན་གསུམ་བཞེངས་པ། གང་ཟག་ཆོས་ལ་འདུན་པ་སོགས་རྣམ་དཀར་དགེ་བའི་ལས་གཟིགས་པའམ་གསན་པ་ཙམ་གྱིས། ཕྱག་ཐལ་མོ་སྦྱར་ནས་རང་རེའང་སྐྱེ་བ་ཀུན་ཏུ་མཛད་སྤྱོད་དེ་ལྟ་བུའི་རྗེས་སུ་སློབ་པར་ཤོག་ཅིག་གསུངས་ནས་སྨོན་ལམ་ཡང་ཡང་མཛད།
ཆོས་འཆད་ཉན་སོགས་ཀྱི་དུས་རྒྱལ་སྲས་བྱང་ཆུབ་སེམས་དཔའི་མཛད་སྤྱོད། རྗེ་བླ་མ་གོང་མའི་མཛད་བ་རྣམ་ཐར་ཁྱད་པར་ཅན་མཐོང་ངམ་ཐུགས་ལ་དྲན་པའམ། གསན་པ་ཙམ་གྱིས་དད་པའི་གདུང་ཤུགས་དྲག་པོས་ཕྱག་ཐལ་མོ་སྦྱར་ནས་སྤྱན་ཆབ་རང་དབང་མེད་པར་བསིལ།
དེ་བཞིན་དུ་ཁམས་གསུམ་འཁོར་བའི་སྡུག་བསྔལ། འཆི་བ་མི་རྟག་པ། ལས་རྒྱུ་འབྲས་ཀྱི་ཉེས་དམིགས་སོགས་གཞན་ལ་གསུངས་པའམ་དྲན་པ་ཙམ་ལའང་སྤྱན་ཆབ་འཆོར།
གཞན་ཤི་བ་གསན་པའམ་ཉེ་སྐོར་དུ་ཤི་བའི་རོ་དང་རུས་པ་གོས་སོགས་གཟིགས་པ་ཙམ་གྱིས་སྤྱན་ཆབ་ཁོ་ན་མཛད།

ཁྱད་པར་སྡིག་སྤྱོད་ཀྱི་རྒྱལ་པོ། ཤེན་པ། རྔོན་པ། ལོག་ལྟ་ཅན་དང༌། དབུལ་ཕོངས་དང༌། ནད་པ། མགོན་མེད་པའི་མི་དང་སེམས་ཅན་སྲིན་བུ་ཡན་ཆད་ལ་བྱམས་སྙིང་རྗེ་ཤིན་ཏུ་ཆེ་བ་གནང་ཞིང་དེ་དག་གི་སྡིག་པ་སྦྱོང་པའི་ཐབས་དུ་མ་དང༌།
རུས་པ་མང་པོ་གཅིག་ཏུ་བསྡུས་ནས་སྦྱིན་སྲེག་དང་སཱ་ཙྪ་གདབ་པ་སོགས་གནང༌། སྟོན་དུས་འབུ་སྲིན་མང་པོ་ཤི་བ་རྣམས་ཀྱི་དོན་དུ་མི་འཁྲུགས་པའི་ཆོ་ག་མཛད། གཞན་ཡང་རི་རྒྱ།
ཀླུང་རྒྱ་སོགས་གནང་སྦྱིན་དང་ཐབས་སྣ་ཚོགས་ཀྱིས་སྒོ་ནས་སྡོམ་པར་མཛད་པའི་དགེ་རྒྱུན་རྣམས་མ་ཆད་པར་ད་ལྟ་ཡང་ཁམས་ཕྱོགས་ཕལ་ཆེར་ན་སྣང་ངོ༌། །གཞན་ཡང་སྐུ་རྣམ་པར་དག་པས་སྲིན་བུ་སོགས་ཉེས་སྐྱོན་མི་མངའ་ཞིང༌།
གསུང་རྣམ་པར་དག་པས་ཆོས་ཀྱི་ཚིག་དོན་ལ་འཁྲུལ་པ་མེད་པར་གདུལ་བྱ་རྣམས་ཀྱི་རྣ་བར་སྙན་ཅིང་འཇེབས་པ་ཚངས་པའི་དབྱངས་སུ་ལྷང་ལྷང་སྟོན་པ་ལས་འཆལ་པའི་དྲི་མ་མི་མངའ་ཞིང༌།
ཐུགས་རྣམ་པར་དག་པས་ཇི་ལྟ་ཇི་སྙེད་མཁྱེན་ཅིང་ཡི་དམ་གྱི་ལྷ་དུ་མའི་ཞལ་གཟིགས་ལུང་བསྟན་པ་སོགས་གསང་བའི་རྣམ་པར་ལོགས་ན་བཞུགས་པར་ཤེས་ཤིང༌། ཆགས་ཐོགས་མེད་པའི་མངོན་པར་ཤེས་པ་ཡང་ཚད་མེད་པ་མངའ་སྟེ།
མཁན་ཆེན་ཚུལ་ཁྲིམས་དཔལ་བཟང༌། མཁན་ཆེན་བཀྲ་ཤིས་ལྷུན་གྲུབ། རྡོ་རྗེ་འཆང་བསོད་ནམས་དཔལ་ལྡན་རྣམས་ཨེ་ཝཾ་པའི་རྒྱལ་ཚབ་རིམ་འོང་སྔོན་ནས་ལུང་བསྟན་པ་དང༌། མཚུངས་མེད་བསྟན་འཛིན་ལྷུན་གྲུབ་ལ་ངོར་དུ་བསྟན་ཕན་འབྱུང་བ་སོགས་དང༌།
གཙང་

དབུས་ཁམས་སོགས་ཀྱི་སློབ་མ་སྦྱིན་བདག་མང་པོ་ལ་ལེགས་ཉེས་ལུང་བསྟན་པ་ཐམས་ཅད་ཇི་ལྟ་བ་བཞིན་དུ་གྱུར་པ་དང་གསོན་འདྲེའམ་ཤི་འདྲེ་སོགས་སེམས་ཅན་དང་ཡུལ་ཁམས་ལ་གནོད་པ་ལ་སྙིང་རྗེ་ཆེན་པོའི་སྒོ་ནས་བྱང་ཆོག་ཙམ་གནང་བས་གནོད་པ་ཐ་དག་ཞི་ཞིང་འདྲེ་གདོན་དེ་རྣམས་མིའམ་གནས་འདི་ལྟ་བུ་ཞིག་ཏུ་སྐྱེས་སོང་ཞེས་ལག་མཐིལ་དུ་སྐྱུ་རུ་ར་བཞག་པ་བཞིན་བསྒྲིབས་མེད་དུ་གཟིགས་ཤིང༌།
སེམས་ཅན་ལ་འདྲེ་གདོན་བབས་པའི་གནོད་པ་སོགས་ལ་ལྗགས་ཆབ།
ལྗགས་གུལ་ལམ། སྲུང་སྐུད་དམ། བཀའ་བསྒོ་ཙམ་གནང་བས་ཀྱང་ཚད་མེད་དུ་ཞི་ཞིང་སླར་འཇུག་མི་ནུས་པ་སོགས་མཁྱེན་བརྩེ་ནུས་གསུམ་གྱི་ཡོན་ཏན་བརྗོད་ཀྱིས་མི་ལང་ཞིང་སོ་སོ་སྐྱེ་བོའི་བློ་ཡུལ་ལས་འདས་པ་ཉིད་དོ།
།དེ་ལྟ་བུའི་བླ་མ་འཇམ་པའི་དབྱངས་དེ་ཉིད་གདུལ་བྱ་རྟག་འཛིན་ཅན་ལ་དགོངས་པའི་དབང་གི་ཤིང་ཕོ་སྤྲེའུའི་ལོར་བསྙུང་བའི་ཚུལ་བསྟན་ནས།
སྨན་དཔྱད་དང་སྐུ་རིམ་སྤངས་དག་སོགས་ཇི་ལྟར་བསྒྲུབས་ཀྱང་སྐྱེད་མ་བྱུང༌། བུ་སློབ་སྦྱིན་བདག་རྣམས་ཀྱིས་ཞབས་པད་བསྐལ་བརྒྱར་བརྟན་ཅིང་བཞུགས་དགོས་ཚུལ་ལེགས་འབུལ་དཔག་མེད་བཅས་མགྲིན་གཅིག་ཏུ་གསོལ་བ་བཏབ་པས།
ལོ་གཅིག་ཙམ་བཞུགས་པར་ཞལ་གྱིས་བཞེས། དེ་ནས་ས་སྐྱོང་ཁུ་དབོན་གྱིས་དགོངས་པར། སྔ་སོར་ས་ངོར་རྩེ་གསུམ་སོགས་གཙང་དབུས་ཀྱི་མཁས་གྲུབ་མང་པོས་ལོ་གསུམ་ནས་ཡར་ཕེབས་དགོས་ཚུལ་དང༌།

ལྷག་པར་ས་སྐྱ་ནས་མར་ཕེབས་སྐབས་དགོངས་ཁྲོལ་ཡང་དག་པར་རང་མ་བྱུང་ཐོག །རྗེས་སུ་ཡང༌། ཕར་མྱུར་དུ་བྱོན་དགོས་གཙང་དབུས་ཁམས་མངའ་རིས་རྒྱ་བོད་སོགས་ཐམས་ཅད་ལ་ཕྲིན་ལས་དང་བསྟན་ཕན་འདིར་ཆེ་གསུངས་ནས་བཀའ་ཤོག་ཡང་ཡང་ཕེབས་པར་བརྟེན།
བཀའ་སྲུང་རྣམས་ཀྱི་འཁུ་ལྡོག་འདྲ་ཨེ་ཡིན་དགོངས་ནས་མགོན་ཁང་རྣམས་སུ་བསྐོང་གསོ་བསྐང་བཤགས་དཔག་མེད་དང༌། གཞན་ཡང་སྐུ་རིམ་ཚད་མེད་པ་བསྒྲུབས་ཀྱང་ཕན་པ་ཆེར་མ་བྱུང༌།
རྗེ་ཉིད་ཀྱིས་ཞལ་ནས་ངེད་ཤི་ས་དབེན་གནས་ཞིག་ཏུ་དགའ་གསུང་ཞིང་ས་སྐྱོང་ནས་ཀྱང་ཆིབས་ཁ་ནུབ་ཕྱོགས་སུ་བསྐྱོད་ཙམ་བྱས་པས་ཨེ་ཕན་རེ་བ་བཅས། ལོ་གཅིག་ཙམ་རི་ཁྲོད་དྲ་མ་སྒོང་ཞེས་པར་ཕེབས་ནས་བཞུགས།
དམ་བཅའ་བརྟན་པའི་སྨོན་ལམ་ལྟར་ཐུགས་དམ་འཕེལ་བར་གྱུར་ཀྱང༌། སླར་ནན་གྱིས་ཞུས་ཏེ་ལྷུན་གྲུབ་སྟེང་དུ་སྤྱན་དྲངས་ནས་བླ་བྲང་དུ་བཞུགས་ཤིང༌། བསྙུང་གཞི་ནི་ཐབས་གང་གིས་ཀྱང་མ་སེལ་བར་གནས་ཁང་དེ་རང་དུ་དགུང་ལོ་ང་བདུན་པ་ཤིང་མོ་བྱ་ལོ།
།ཧོར་ཟླ་བརྒྱད་པའི་ཚེས་བཅོ་བརྒྱད་ལ། ཞིང་འདིའི་མཛད་པ་རེ་ཞིག་རྫོགས་པའི་ཚུལ་སྟོན་པར་ཉེ་བའི་དུས། བཀྲ་ཤིས་དབང་ཕྱུག་སོགས་སློབ་མ་རྣམས་ཀྱིས་རྗེ་བླ་མ་ཅིས་ཀྱང་མི་བཞུགས་ན་ཞིང་ཁམས་གང་དུ་ཕེབས།
བདག་ཅག་བུ་སློབ་རྣམས་གསོལ་བ་གང་དུ་འདེབས་ཞུས་པས། ཁོ་བོས་མ་ཎི་དུང་གཉིས་ལ་ཉེ་བ་སོང་བས་པོ་ཏ་ལར་འགྲོ། །

དེར་གསོལ་བ་ཐོབ་ཅེས་གསུངས། །དབུ་པོ་ཏ་ལར་ཕྱོགས་ཤིང་སྟོན་པ་མྱ་ངན་ལས་འདས་པའི་གཟིམས་སྟབས་ཀྱིས་ཞི་བར་གཤེགས་སོ། །སྐུ་གདུང་མཆོད་འབུལ་སོགས་གཙོ་ཆེར་མཁན་ཆེན་བསོད་ནམས་དཔལ་ལྡན་གྱིས་མཛད།
གཞན་རྗེས་ཀྱི་བྱ་བ་རྣམས་ཡེ་ཤེས་ཕྲིན་ལས་ལ་སོགས་པ་ཉེ་གནས་རྣམས་དང༌། ས་སྐྱོང་ཆེན་པོ་སོགས་ནས་མངའ་ཞབས་ཀྱི་བླ་མ་དགེ་འདུན་རྣམས་དང༌། གཙང་དབུས་གྲྭ་པ་ཆེ་གྲངས་ཀྱི་མཁན་སློབ་དགེ་འདུན་ལ་འབུལ་ནོད།
མང་ཇ་གྲལ་འགྱེད་སོགས་དཔག་མེད་མཛད་འབུལ་སྐྱེལ་རྒྱ་ཆེ་བ་དང༌། ལྷག་པར་གསེར་དངུལ་ལ་རིན་པོ་ཆེའི་ཕྲ་ཚོམས་དུ་མས་སྤྲས་པའི་གདུང་འབུམ་ཐོག་ཚད་དང༌། ཟངས་གསེར་གྱི་སྐུ་བརྙན་ཁྱད་དུ་མཚར་བ་མཆོད་རྫས་རྒྱ་ཆེ་བ་བཅས་ཨེ་ཝཾ་པའི་དངུལ་གདུང་ལྷ་ཁང་དུ་བཞུགས་སུ་གསོལ་ཞིང༌།
ཟླ་བ་རེ་བཞིན་ཚེས་བཅོ་བརྒྱད་ལ་དུས་མཆོད་ཀྱི་རྟེན་སྦྱོར་འཇགས་དང༌། དུས་ཇའི་རྟེན་སྒར་འཛིན་གོ་རེ་ལེན་ཡེ་ཤེས་ཕྲིན་ལས་རྗེས་འཛིན་བཅས་པས་གུས་བཞེད་མཛད་དེ།
ད་ལྟ་བར་རྒྱུན་མ་ཆད་པ་ཡོད་པ་འདི་ཉིད་དང༌། གཞན་ཡང་ཁམས་ཕྱོགས་སུ་གདུང་འབུམ་ཆེན་མོས་གཙོས་ལྷ་ཁང་སྐུ་བརྙན། དུས་ཐང་དུས་མཆོད་རྒྱུན་ལྡན་ལོ་དུས་ཀྱི་མཆོད་པ་དཀྱིལ་འཁོར་ཆེན་པོའི་སྒྲུབ་མཆོད་སོགས།
གཙོ་ཆེར་ས་སྐྱོང་ཡབ་སྲས་དང༌། དད་ལྡན་གྱི་སློབ་མ་ཆེ་བགྲེས། སྦྱིན་བདག་རྣམས་དང་བཅས་སོ་སོའི་བློ་དང་འཚམས་པར་སྟོད་སྨད་ཀྱི་དགོན་གནས་རྣམས་སུ་དཔག་ཏུ་མེད་པ་བཙུགས་པ་སོགས་མདོར་ན་རྗེ་བླ་མ་ཉིད་དགོངས་པ་ཆོས་དབྱིངས་སུ་རྫོགས་པའི་ཐབས་

མཆོག་བླ་ན་མེད་པ་བསྒྲུབས་པ་ལེགས་པར་མཐར་ཕྱིན་པ་ཉིད་དོ། །རྒྱས་པར་རྗེ་རང་གསུང་རྒྱུན་ལྟར། མཁན་ཆེན་ཚུལ་ཁྲིམས་དཔལ་བཟང་གིས་མཛད་པ་སོགས་ལས་ཤེས་པར་བྱའོ། །མངྒ་ལཾ།། །།མཁན་ཆེན་མཚུངས་མེད་ཤེས་བྱ་བཟང་པོ་ནི།
ཤབ་སྟོད་རྗེ་ལུང་རྒྱ་མཚོའི་གླིང་དུ། ཡབ་ཨུརྱན་ཞེས་པ་དང༌། ཡུམ་བྲང་ཏི་པའི་དཔོན་རིགས་དཔལ་འཛོམ་ཞེས་པ་གཉིས་ཀྱི་སྲས་སུ་གླང་གི་ལོར་སྐུ་འཁྲུངས། སྐུ་ན་ཆུང་ངུ་ནས་སྐུ་ཞང་མཁན་ཆེན་ཤེས་རབ་རྒྱ་མཚོས་ཐར་རྩེར་བླངས་ཏེ་ཡིག་ཀློག་སོགས་ཅི་རིགས་པ་བསླབས།
རིམ་གྱིས་ངོར་པའི་ཆོས་སྤྱོད་ཆོ་གའི་རིམ་པ་ནས་བརྩམས། གཞུང་དོན་བཞི་སོགས་བསླབས་སྦྱངས་མཐར་ཕྱིན་པར་མཛད་དེ།
མཁན་ཆེན་ལྷུན་གྲུབ་དཔལ་ལྡན་དང༌། སློབ་དཔོན་ཡེ་ཤེས་བཟང་པོ་སོགས་ལས་བསླབས་ཚིག་རྣམས་རིམ་ཀྱིས་ནོས། །མཁན་ཆེན་ལྷུན་གྲུབ་དཔལ་ལྡན་དང༌། མཁས་གྲུབ་སངས་རྒྱས་ཕུན་ཚོགས་སོགས་ལས་དམ་པའི་ཆོས་མཐའ་ཡས་པར་གསན།
བསྙེན་སྒྲུབ་མཐར་ཕྱིན་པར་མཛད་དེ། ཕག་ལོར་མདོ་ཁམས་རྒ་སྟོད་དུ་འབུལ་སྡུད་ལ་བྱོན་ཞིང༌། ཡར་བྱོན་ནས་ཕག་གི་ལོར་ངོར་གྱི་གདན་སར་འཁོད། ཨེ་ཝཾ་པའི་བསྟན་པར་འཛིན་སྐྱོང་སྤེལ་གསུམ་གྱི་སྒོ་ནས་དར་ཞིང་རྒྱས་པར་མཛད།
གསུང་ངག་ལམ་འབྲས་གཙོས་ཟབ་ཅིང་རྒྱ་ཆེའི་ཆོས་ཆར་ཕབ་ནས། གསེར་རྔ་ཉི་ཤུ་རྩ་ལྔ་སོགས་དང༌། དགེ་འདུན་ལ་བསྙེན་བཀུར་དཔག་མེད་གནང་བ་ནི་དཔལ་འབྱོར་རྣམ་ཐོས་ཀྱི་བུ་ལ་འགྲན་པ་བྱུང་ཞེས་དེང་སང་ཡང་ཆེ་

བགྲེས་རྣམས་གླེང་ངོ༌། །རྟ་ལོར་བླ་བྲང་ཉིད་དུ་ཞི་བར་གཤེགས་ཤིང༌། སྐུ་གདུང་ཞུགས་འབུལ་སོགས་མཁན་ཆེན་ཚུལ་ཁྲིམས་དཔལ་བཟང་གིས་མཛད། རྗེས་ཀྱི་བྱ་བ་རྣམས་ཕྱག་མཛོད་དཔལ་ལྡན་ལྷུན་གྲུབ་པས་ལམ་འབྲས་སུ་ཁ་སྐོང་སྐུ་བརྙན་བཞེངས་པ།
བླ་མ་དགེ་འདུན་ཕྱོགས་རིས་སུ་མ་ཆད་པ་ལ་མང་འགྱེད་སོགས་དང༌། དངོས་རྫས་གཞན་རྣམས་བླ་བྲང་དུ་སྦྱོར་འཇགས་བཅས་དགོངས་པ་རྫོགས་པའི་ཐབས་བླ་ན་མེད་པར་བསྒྲུབས་སོ།།
།།མཐུ་སྟོབས་ཀྱི་དབང་ཕྱུག་དཔལ་མགོན་བི་རུ་པ་དང་གཉིས་སུ་མེད་པའི་བདག་ཅག་གི་མགོན་པོ་ཚུལ་ཁྲིམས་དཔལ་བཟང་པོ་དེ་ཉིད་ནི་དཔལ་འབྱོར་དུ་མའི་འབྱུང་གནས་ཤར་མི་ཉག་རབ་སྒང་ཞེས་པར་རུས་ཀྱང་མི་ཉག་སྟེ།
ཡབ་བཀྲ་ཤིས་དགའ་ཞེས་པ་དང༌། ཡུམ་ཨ་སྐྱིད་ཅེས་པ་གཉིས་ཀྱི་སྲས་སུ་དགེ་མཚན་དུ་མ་དང་བཅས་སྟེ་སྐུ་བལྟམས། ཁུ་བོ་དགེ་བཤེས་བཟང་པོ་ཞིག་ཡོད་པ་དེས་མཚན་དཀའ་ཐུབ་རྒྱལ་དུ་གསོལ།
ཡབ་ཡུམ་གྱིས་བསྐྱེད་བསྲིངས་ནས་ཆེར་ཕེབས་པ་དང་ཁུ་བོ་ཉིད་ཀྱིས་ཡིག་ཀློག་སོགས་བསླབས་པས་ཚེགས་མེད་དུ་མཁྱེན། ཆུང་ངུ་ནས་འཁོར་བ་ལ་ངེས་འབྱུང་དང་ལྷག་པར་སྔོན་གྱི་བག་ཆགས་སད་པས་ངོར་དགོན་ལ་ཕེབ་བཞེད་སྐོམ་པ་ཆུ་འདོད་པ་ལྟར་གདུངས་པའི་དབང་གིས་དགུང་ལོ་བཅུ་བདུན་པ་ལ་ངོར་དུ་ཕེབས།
དེའི་ཚེ་རྡོ་གྲགས་སྒར་ནས་བདག་ཆེན་ཤར་པ་ལ་མགོ་འདྲེན་དགོས་པའི་ཡི་གེ་རྟེན་བཅས་ཕུལ་བ་ལྟར།
ཨེ་ཝཾ་ཀླུ་སྡིངས་དུ་ཤར་པ་ཡེ་ཤེས་བཟང་པོའི་ཞལ་མཇལ་བས་མཚན་ཚུལ་ཁྲིམས་དཔལ་བཟང་པོ་གསོལ་ནས། དེར་ཇ་མཆོད་ལ་ཐོས་པ་རྒྱ་མཚོ་

མ་སྒར་གདངས་སུ་མཛད་པས། རྗེ་འདི་གསུང་བཟང་ཞིང་སྤོབས་པ་དང་གོ་ཤེད་ཆེ་བ་སོགས་ཡོན་ཏན་ཐུགས་ཤིན་ཏུ་མཉེས་ཏེ་ལུགས་གཉིས་ཀྱི་སྒོ་ནས་མིག་འབྲས་ལྟར་གཅེས་པར་སྐྱོང༌། བཅོ་བརྒྱད་པ་ཨདྒི་ར་ཞེས་པ་ཆུ་ཕོ་སྤྲེའུ་ལོར།
འཇམ་དབྱངས་སངས་རྒྱས་ཕུན་ཚོགས་ཀྱིས་མཁན་པོ་མཛད་ནས་དགེ་འདུན་གྲངས་ཚང་བའི་དབུས་སུ་ཚིགས་སྔ་མ་དགེ་ཚུལ་དུ་བསྒྲུབས། དགུང་ལོ་ཉི་ཤུ་པ་དངོས་པོ་ཞེས་པ་ཤིང་ཕོ་ཁྱིའི་ལོ་ནག་པ་ཟླ་བའི་ཚེས་བཅྭོ་ལྔའི་ཉིན་ཤར་ཆེན་ཆོས་ཀྱི་རྒྱལ་པོ་ཡེ་ཤེས་བཟང་པོས་མཁན་པོ་དང༌།
འཇམ་དབྱངས་སངས་རྒྱས་ཕུན་ཚོགས་ལས་ཀྱི་སློབ་དཔོན། གར་དབང་བསོད་ནམས་ལྷུན་འགྲུབ་གསང་སྟོན་པ། མུས་ཆེན་ཆོས་རྗེ་ཀུན་དགའ་རྒྱ་མཚོས་དུས་བགོ་བ་སྟེ་དགེ་འདུན་གྲངས་ཚང་བའི་དབུས་བསྙེན་པར་རྫོགས་ཤིང༌།
སོ་ཐར་གྱི་སྡོམ་པ་མིག་འབྲས་ལྟར་གཅེས་པར་བསྲུང༌། སྔོན་དུ་གྲྭ་སར་ཕེབས་ནས་བཟུང་བཤེས་གཉེན་སངས་རྒྱས་དཔལ་ལྡན་སོགས་དམ་པ་རྣམས་ལ་ཉེ་བར་བསྟེན་ནས།
ཨེ་ཝཾ་པའི་ཚོགས་འདོན་སྒྲིག་ལམ་ཀུན་སྤྱོད། དབྱར་ཆོག་རྒྱུད་འདོན་བཞི་སོགས་དང༌། གདངས་དབྱངས་རོལ་མོ་ཐིག་རྡུལ་ཚོན་བཅས་ལག་ལེན་ཕྲ་མོ་ཚུན་དཔྱིས་ཕྱིན་པར་སྦྱངས།
གཞན་ཡང་ཀུན་ཏུ་དགོས་པའི་གཞུང་བདུན། དག་ལྡན། དགོངས་རྒྱན། དགོངས་གསལ། སྣང་རྒྱུད་སོགས་རྒྱུད་ཆེན་མང་པོ་དང་ཐེག་པ་ཆེ་ཆུང་གི་གཞུང་ཕལ་ཆེར་ཐུགས་ལ་ཆུད་པར་མཛད་པས་མཁས་པ་ཆེན་པོར་གྲགས་སོ།
།ཐ་སྙད་རིག་པ་ཡང་མུས་ཆེན་ཀུན་དགའ་རྒྱ་མཚོའི་དྲུང་དུ་སྙན་ངག་

སོགས་རིག་གནས་མང་པོ་མཐར་ཕྱིན་པར་མཛད་གཞན་ཡང་རྡོ་རྗེ་འཆང་སངས་རྒྱས་ཕུན་ཚོགས་སོགས་མཁས་གྲུབ་དཔག་ཏུ་མེད་པར་བརྟེན་ཏེ་དབང་ལུང་མན་ངག་ཟབ་ཅིང་རྒྱ་ཆེ་བ་གསན། ཡི་དམ་ཆོས་སྐྱོང་གི་བསྙེན་སྒྲུབ་མང་པོ་མཐར་ཕྱིན་པར་མཛད།
ཉེར་གཉིས་པ་མེ་བྱི་ལོར། ས་སྐྱ་སོགས་གཙང་ཕྱོགས་ཀྱི་གནས་ཆེན་རྣམས་མཇལ་བ་ནས་བཟུང་སྔ་ཕྱིར། ལྷ་ས། བསམ་ཡས་སོགས་དབུས་གཙང་གི་གནས་ཆེན་རྣམས་ལ་ཞབས་བསྐོར་དང་མཆོད་འབུལ་རྒྱ་ཆེར་མཛད།
ཉེར་གསུམ་པ་དབང་ཕྱུག་ཅེས་པ་མེ་གླང་ལོར་ཨེ་ཝཾ་ཆོས་ལྡན་གྱི་རྡོ་རྗེ་སློབ་དཔོན་དུ་མངའ་གསོལ་ནས་ཨེ་ཝྃ་པའི་སྒྲིག་ལམ་ཀུན་སྤྱོད་རྣམ་པར་དག་པའི་སྒོ་ནས་བསྟན་པ་ཤིན་ཏུ་ཡར་འཕེལ་དུ་མཛད།
ཉེར་དགུ་པ་ཆུ་མོ་ལུག་གི་ལོར། གདན་ས་གོང་སོགས་ཀྱི་བཀའ་ཕེབས་དང༌། འདི་ཁའི་བླ་བྲང་ཁག་དང༌། གྲྭ་ཚང་རྣམས་ཀྱིས་གསོལ་བ་བཏབ་པར་བརྟེན་མཚུངས་མེད་ཤེས་བྱ་བཟང་པོའི་རྒྱལ་ཚབ་ཏུ་ཆོས་ཀྱི་ཁྲི་ཆེན་པོ་ཕེབས་ཏེ།
ལམ་འབྲས་ཚར་དགུས་གཙོས་ཟབ་ཁྲིད། དབང་ལུང་མན་ངག་དཔག་མེད་དང༌། ཁྱད་པར་གཙུག་ལག་ཁང་ཆེན་པོར་དགེ་བའི་བཤེས་གཉེན་སུམ་བརྒྱ་ལོངས་པ་ལ། གྲུབ་པའི་སློབ་དཔོན་ཆེན་པོ་ཨ་བྷ་ཡ་ཀཱ་རའི་ཞལ་སྔ་ནས་བཀྲལ་བའི་རྡོ་རྗེ་ཕྲེང་བའི་དཀྱིལ་འཁོར་ཡོངས་རྫོགས་ཀྱི་དབང་བསྐུར་བཀའ་དྲིན་སྩལ་བ་སོགས་སྐལ་ལྡན་གྱི་སློབ་མ་རྣམས་ཟབ་ཆོས་དཔག་མེད་ཀྱིས་ཚིམ་པར་མཛད་པས་བསྟན་པའི་སྲོག་ཤིང་ཆེན་པོར་གྱུར་ཏོ།
།བརྒྱུད་འཛིན་གྱི་སློབ་མ་

ཡང་སྔགས་འཆང་ཆེན་པོ་ཡབ་རྗེ་ཀུན་དགའ་བཀྲ་ཤིས་རྩེ་གདོང་ཞབས་དྲུང་རིན་པོ་ཆེ། ཐུབ་བསྟན་མཁན་ཆེན་ཚུལ་ཁྲིམས་བཟང་པོ། །བྱམས་པ་བསོད་ནམས་བཟང་པོ། །ཐར་རྩེ་མཁན་ཆེན་ནམ་མཁའ་བསམ་འགྲུབ། འཇམ་མགོན་བཀྲ་ཤིས་ལྷུན་གྲུབ།
སྐུ་དབོན་བསོད་ནམས་ཆོས་འཕེལ། མོས་གུས་ཅན་མི་ཉག་དཀོན་མཆོག་རྒྱལ་མཚན་སོགས་སློབ་ཚོགས་དཔག་ཏུ་མེད་དོ། །བླ་བྲང་དུ་རས་ཀྱི་རྒྱལ་མཚན་ཆེ་བ་ཟངས་གསེར་གྱི་ཏོག་དང་བཅས་པ།
དུང་ཆེན་ཚོགས་ཟངས་སོགས་གསར་འཇོག་མང་དུ་མཛད། བསྟན་ཆོས་ཀྱང་རྣལ་འབྱོར་དབང་ཕྱུག་སོགས་རྩ་བརྒྱུད་ཀྱི་བླ་མ་རྣམས་ལ་བསྟོད་པ་ངོ་མཚར་བ་དུ་མ། སངས་རྒྱས་ཕུན་ཚོགས་ཀྱི་རྣམ་ཐར། ཀྱེ་རྡོ་རྗེ་འབྲེལ་པ་ལུགས།
མཚོ་སྐྱེས། ནག་པོ་ལུགས་གསུམ་ཀྱི་སྒྲུབ་དཀྱིལ་དབང་གི་འཚམས་སྦྱོར་བཅས་པ། མཆོག་གསུམ་ལ་སྙན་ཤལ་ཕུལ་བའི་འདོད་གསོལ་འགའ་ཞིག །སྙན་དངགས་ཀྱི་རྩོམ་རྒྱུད་སོགས་མཁས་རྣམས་དགེས་པའི་ལེགས་བཤད་ཀྱང་མང་དུ་ཡོད་དོ།
།སོ་དྲུག་པ་རྣམ་འགྱུར་ཞེས་པ་ལྕགས་ཕོ་སྟག་གི་ལོར་འཇམ་དབྱངས་བསོད་ནམས་དཔལ་ལྡན་རྒྱལ་ཚབ་ཏུ་བསྐོས་ནས་ཕན་ཁང་དུ་བཞུགས་ནས་འགྲོ་དོན་རྒྱ་ཆེ་བར་མཛད།
ལོ་དེ་གའི་ནག་པ་ཟླ་བའི་ཚེས་ཉེར་ལྔར་ཞིང་འདིའི་མཛད་པ་རྫོགས་ནས་ཞི་བར་གཤེགས་སོ། །སྐུ་གདུང་ཞུགས་འབུལ་སོགས་ཁྲི་ཐོག་པས་མཛད། གཞན་རྗེས་ཀྱི་བྱ་བ་དགོངས་རྫོགས་རྣམས་ཕྱག་མཛོད་རྗེ་དྲུང་སྟང་བཟང་བ་དང༌།
དབོན་པོ་

བསོད་ནམས་ཆོས་འཕེལ་སོགས་ཀྱིས་ལེགས་པར་བསྒྲུབས་ཏེ། བླ་བྲང་ལམ་འབྲས་ལྷ་ཁང་དུ་ཁ་སྐོང་སྐུ་བརྙན་དང༌། དུས་ཐང་གསར་བཞེངས་དུས་མཆོད་དེང་སང་བར་དུ་བླ་བྲང་གདན་ས་རིམ་བྱོན་པ་རྣམས་དང༌། བླ་མ་དཀོན་མཆོག་རྒྱལ་མཚན་ཁུ་དབོན་གྱིས་ཁུར་བཞེས་མཛད་དོ།
།ཁྲིར་བཞུགས་སྐབས་སོག་པོ་སེ་ཆེན་དང་ཆོས་སྐྱིད་སོགས་ཀྱིས་སྔབས་བསིག་གིས་ཐུགས་སུན་མང་དུ་ཞུས་པའི་ཚེ་མཛོད་ནག་མ་ནས་དངོས་རྫས་མང་དུ་སོང་འདུག་ཀྱང༌།
རྗེ་ཉིད་ཀྱི་དགོངས་པ་རྫོགས་ཕྱིར། ངེད་རང་དཔལ་ལྡན་ཆོས་སྐྱོང་ནས་ཕྱག་དེབ་ཏུ་ལེགས་པར་སྦྱར། རྣམ་པར་རྒྱས་པ་འཇམ་དབྱངས་བསོད་ནམས་བཟང་པོས་མཛད་པ་བལྟ་བར་བྱའོ། །བདག་ཅག་གི་འདྲེན་པ་དམ་པ་ཁམས་གསུམ་གྱི་མགོན་པོ་མཚུངས་མེད་བསོད་ནམས་དཔལ་ལྡན་ནི།
ངེས་དོན་དུ་དཔལ་དགེས་པ་རྡོ་རྗེ་དང་དབྱེར་མ་མཆིས་ཀྱང༌། ཐ་མལ་གདུལ་བྱའི་སྣང་ངོར་ཁ་བ་ཅན་གྱི་ལྗོངས་ལས་དགེ་བཅུའི་དཔལ་གྱིས་འབྱོར་པའི་གཙང་གི་ས་ཡི་ཆ་ཕྱུག་གཞུང་སྤེལ་སྐྱ་ཞེས་པར།
ཡབ་དོན་ཡོད་དཔལ་ཞེས་པ་དང༌། ཡུམ་ཤེས་དཀར་ནང་པའི་རིགས་ལས་ཆད་པ་ཨ་སྒོས་ལགས་ཞེས་པ་གཉིས་ཀྱི་སྲས་སུ་བཀྲ་ཤིས་པའི་ལྟས་དུ་མ་དང་བཅས་ཏེ།
ལེགས་སྦྱར་སྐད་དུ་སཽ་མྱ་སྟེ་ཞི་བ་ཞེས་པ་ས་མོ་བྱའི་ལོར་སྐུ་བལྟམས། ཡབ་ཡུམ་གྱིས་བསྐྱེད་བསྲིངས་ནས་ཆེར་ཕེབས་པ་དང་སྔོན་གོམས་ལས་བཟང་སད་པའི་མཐུས། ཆོས་ལ་ཤིན་ཏུ་དད་པས་ཨེ་ཝྃ་དུ་ཆོས་སྒོར་ཞུགས།
འཇམ་མགོན་

ལྷུན་གྲུབ་དཔལ་ལྡན་ལ་གཙུག་ཕུད་ཕུལ་ནས་མཚན་བསོད་ནམས་དཔལ་ལྡན་དུ་གསོལ། བཞི་སྡེའི་དགེ་སློང་སྦས་པའི་རྣལ་འབྱོར་ཀུན་བཟང་ལྷུན་གྲུབ་སོགས་མཁས་བཙུན་གྱི་བཤེས་གཉེན་མང་པོ་བསྟེན་ནས་ཡིག་ཀློག་ཆོས་སྤྱོད་ཀྱི་རིམ་པ་རྣམས་དང༌།
གཞུང་ལུགས་དུ་མ་ཐོས་བསམ་གྱིས་སྒོ་ནས་སྒྲོ་འདོགས་ལེགས་པར་བཅད་པས་རྨད་དུ་བྱུང་བའི་མཁས་པར་གྲགས། གཞན་ཡང་འཇམ་མགོན་ལྷུན་གྲུབ་དཔལ་ལྡན། ཤར་ཆེན་ཡེ་ཤེས་བཟང་པོ།
མཁས་གྲུབ་སངས་རྒྱས་ཕུན་ཚོགས། ཤར་ཆེན་སངས་རྒྱས་བསྟན་འཛིན། བྱམས་པ་ཚུལ་ཁྲིམས་དཔལ་བཟང་པོ་སོགས་ཡོངས་འཛིན་དུ་མའི་ཞབས་པད་གཙུག་གིས་བླངས་ནས། སོ་སོ་ཐར་པའི་སྡོམ་པ། བྱང་ཆུབ་སེམས་དཔའི་སེམས་བསྐྱེད།
གསུང་ངག་ལམ་འབྲས་ཀྱིས་གཙོས་པའི་རྡོ་རྗེ་ཐེག་པའི་དབང་ཁྲིད། ལུང་མན་ངག་ཕྲ་མོ་ཚུན་ཆད་ཀྱང་དཔག་ཏུ་མེད་པ་གསན་ཞིང༌། དམ་ཚིག་དང་སྡོམ་པ་རྣམས་སྐུ་སྲོག་ལས་གཅེས་པར་བསྲུངས།
དགེས་པ་རྡོ་རྗེ་སོགས་ཡི་དམ་ཆོས་སྐྱོང་མང་པོའི་བསྙེན་སྒྲུབ་མཐར་ཕྱིན་པར་མཛད། དགུང་ལོ་ཉེར་གཅིག་པར་ཨེ་ཝྃ་གདན་ས་པས་བཀའ་དང་ལེན་གྱི་སྒོ་ནས་སྡེ་དགེ་ལྕགས་ར་ཟིལ་གནོན་སྒར་དུ་ཀར་མེ་དུས་བསྟན་གྱི་སྒར་འཛིན་ལ་ཕེབས།
དེ་སྐབས་གདུལ་བྱ་བློ་དམན་པས་བྱང་ཆུབ་སེམས་དཔའི་ཡོན་ཏན་གྱི་ཆ་མ་རྟོགས་པའི་དབང་གིས་རེ་ཞིག་ཕྲིན་ལས་རྒྱ་ཆེ་བ་རང་མ་བྱུང་ཀྱང༌། འོན་ཀྱང་འཇམ་དབྱངས་སངས་རྒྱས་ཕུན་ཚོགས་ཀྱིས་ལུགས་གཉིས་ཀྱི་སྒོ་ནས་མགོ་

འདྲེན་མཛད་ཅིང༌། སྐབས་ཞིག་རྗེ་བུདྡྷ་བ་ཚོགས་དབུས་ལ་བཞུགས། སྡེ་དགེའི་གྲྭ་ཚང་རྣམས་དང་རྗེ་འདི་ཉིད་བཅས་བསྐང་གསོ་གནང་བའི་བསྐང་བཤགས་བཟླས་པའི་དུས། མཁན་ཆེན་གྱིས་རྗེ་འདི་པ་ལ་སྤྱན་ཆེར་གཟིགས་ཏེ།
སྣང་རྒྱུད་བརྗེད་མ་འཇུག་ཨ་ཙ་རའི་བརྡ་ནམ་ཡང་མི་ཤེས་གསུངས། ཡང་སྐབས་ཞིག་དཔལ་མགོན་ཞལ་གྱི་རྗེས་གནང་མཛད་དུས། ཞལ་གྱི་བྲིས་ཐང་རྗེ་འདི་པའི་སྐུ་ལ་ལྷུང་བས་རྗེ་བླ་མའི་ཞལ་ནས།
སྔོན་དུའང་ལབས་ཡོད་པས་དེ་ཡང་ཨ་ཙ་རའི་བརྡ་ཡིན་ལས་ཆེ་གསུངས་པ་སོགས། མ་འོངས་པ་ན་ཨེ་ཝྃ་པའི་བསྟན་འཛིན་ཆེན་པོ་ཡོང་བར་ལུང་བསྟན་ཡང་ཡང་མཛད་པ་སོགས་ལ་བརྟེན་ཕྲིན་ལས་ཀྱང་ཡར་འཕེལ་དུ་གྱུར་ཞིང༌།
སྡེ་དགེ་ནས་ཀྱང་བསྙེན་བཀུར་བདག་རྐྱེན་ཅི་རིགས་པར་གནང༌། གྲྭ་ཚང་གི་བླ་མར་བཀོད་ནས་འབུལ་ནོད་སོགས་ཀྱང་རྒྱ་ཆེར་ཕུལ། རྡོ་རྗེ་འཆང་སངས་རྒྱས་ཕུན་ཚོགས་ཞི་བར་གཤེགས་པས་སྐུ་གདུང་ཞུགས་འབུལ་སོགས་དགོངས་པ་ཆོས་དབྱིངས་སུ་རྫོགས་པའི་ཐབས་རྣམས་ཡང་དག་པར་བསྒྲུབས།
འབུལ་སྐྱེལ་ཀྱང་རིམ་པས་གྲུབ་ནས་གླང་ལོར། ཤྲཱི་ཨེ་ཝྃ་ཆོས་ལྡན་དུ་ཕེབས། འབུལ་བ་བསྙེན་བཀུར་སོགས་རྒྱ་ཆེར་མཛད།
རྣམ་འགྱུར་ཞེས་པ་ལྕགས་ཕོ་སྟག་ལོར་ངོར་བླ་བྲང༌། ཟུར་བཞི་འདུས་ཚོགས་དང༌། གཙོ་ཆེར་གཞུང་ས་ཆེན་པོ། གདན་ས་གོང་སོགས་ནས་ཀྱང་བཀའ་རྒྱ་ཕེབས་པར་བརྟེན་བྱམས་པ་ཚུལ་ཁྲིམས་དཔལ་བཟང་པོའི་རྒྱལ་ཚབ་ཏུ་མངའ་གསོལ།
གསུང་ངག་ལམ་འབྲས་རྒྱས་པ་དང་རྒྱུད་སྡེ་མཐའ་དག་གི་སྨིན་བྱེད་ཀྱི་

དབང་ཁྲིད་རྗེས་གནང༌། བཀའ་འབུམ་དུ་མའི་ལུང་སོགས་ཟབ་པ་དང་རྒྱ་ཆེ་བའི་ཆོས་ཀྱི་འཁོར་ལོ་བསྐོར་ནས་གདུལ་བྱ་རྣམས་སྨིན་གྲོལ་གྱི་ལམ་ལ་བཀོད་དོ། །བསྟན་འཛིན་གྱི་སློབ་བུའི་ཚོགས་ནི། གཙོ་ཆེར་སྨོས་ན་བྱམས་པ་བསོད་ནམས་བཟང་པོ་ཐུབ་བསྟན་རྣམ་པར་གསལ་བའི་སྡེ།
བྱམས་པ་ནམ་མཁའ་བསམ་གྲུབ། སྦས་པའི་རྣལ་འབྱོར་བཀྲ་ཤིས་ལྷུན་གྲུབ། འཇམ་མགོན་ཚུལ་ཁྲིམས་ལྷུན་གྲུབ། ཞབས་དྲུང་དཔལ་ལྡན་བཟང་པོ།
ཞབས་དྲུང་ནམ་མཁའ་རྒྱལ་མཚན། ཆོས་རྗེ་རྡོ་རྗེ་གདན་པ། དབུ་མཛད་སངས་རྒྱས་ཚུལ་ཁྲིམས་སོགས་མཁས་གྲུབ་རྣམས་དང༌། སློབ་མའི་ཐ་ཆུང་བདག་དཔལ་ལྡན་ཆོས་སྐྱོང་སོགས་དཔག་ཏུ་མེད་པ་ཉིད་དོ། །གཙུག་ལག་ཁང་དུ་འབོལ་དང༌།
གྲུམ་ཙེ་བཅས་ཚོགས་གདན་ཡོངས་རྫོགས་གསར་བཞག་དང༌། རིགས་ལྔ་དར་དཔྱངས་མེ་ཏོག་ཕྲེང་བ་བཅས་ཚང་འགྲིགས་ཉེར་ལྔ། དབང་ཁང་དུའང་དེ་མཚུངས་ཉེར་ལྔ་བཅས། ཁྱོན་ལྔ་བཅུ་སྐོར་གསར་བཞེངས།
མགོན་ཁང་སྟེང་དུ་ཐུགས་ལྕགས་སྤུས་ལེགས་གསུམ་སོགས་མདོར་ན་མཛད་པ་དང་ཕྲིན་ལས་བཟང་པོའི་འོད་དཀར་རབ་ཏུ་རྒྱས་པས་བསྟན་འགྲོའི་ཀུནྡའི་ཚལ་རྣམས་ཆེས་ཆེར་བཞད་པའི་ཕན་བདེའི་དྲི་བསུང་བཟང་པོས་ནོར་འཛིན་གྱི་ཁྱོན་རྣམས་ཡོངས་སུ་ཁྱབ་པར་གྱུར་ཏོ།
།དགུང་ལོ་ཞེ་ལྔ་པ་རྣམ་རྒྱལ་ཞེས་པ་ཆུ་མོ་སྦྲུལ་ལོའི་ཧོར་ཟླ་གཉིས་པའི་ཉེར་བཞིར་ཞིང་འདིའི་མཛད་པ་རེ་ཞིག་རྫོགས་པའི་ཚུལ་གྱིས་ཞི་བར་གཤེགས་ནས་ཞག་ལྔར་སྐུ་དྲང་པོར་བསྲང༌།
ཞབས་རྡོ་རྗེ་སྐྱིལ་དཀྲུང་གིས་བཞུགས་ཏེ་གཟི་མདངས་མ་

ཉམས་པར་བཞུགས་སོ། །དེའི་བར་རྡོ་རྗེ་འཛིན་པ་ཆེན་པོ་བསྟན་འཛིན་ལྷུན་གྲུབ་ཀྱིས་གཙོས་དཔོན་སློབ་བཅུ་གསུམ་ཙམ་གྱིས། ཧེ་བཛྲ་གྱི་རས་བྲིས་དཀྱིལ་འཁོར་ཆེན་པོ་སྒྲུབ་ཅིང་མཆོད་པ་དང༌། གཞན་ཡང་མཆོད་པའི་ཡོ་བྱད་དཔག་ཏུ་མེད་པས་ཀྱང་མཆོད་དོ།
།སྐུ་གདུང་ཞུགས་འབུལ་གྱི་རིམ་པ་རྣམས་མཚུངས་མེད་ཆོས་ཀྱི་རྗེ་བསྟན་འཛིན་ལྷུན་གྲུབ་པས་མཛད་ཅིང༌། རྗེས་ཀྱི་བྱ་བ་དགོངས་རྫོགས་ཀྱི་རིམ་པ་ལམ་འབྲས་ལྷ་ཁང་དུ་སྐུ་བརྙན་དང༌།
དུས་ཐང་བཞེངས་པ་སོགས་རྗེ་རང་གི་ཕྱག་མཛོད་དཔལ་ལྡན་ལྷུན་གྲུབ་པས་ལྷག་པའི་བསམ་པ་རྣམ་པར་དག་པའི་སྒོ་ནས་ལེགས་པར་བསྒྲུབས་སོ། །དུས་མཆོད་ཡང་ཟླ་བ་རེ་བཞིན་ཉེར་དྲུག་ལ་ད་ལྟ་བར་གདན་ས་རིམ་བྱོན་རྣམས་ཀྱི་འཛིན་གྲས་བཀའ་དྲིན་ཆེ་འདུག་ཀྱང༌།
དུས་རྟེན་ཞིག་མེད་ན་དུས་མཆོད་རྒྱུན་བསྲིང་དཀའ་ཞིང་སླད་མའི་གདན་ས་རིམ་ཕེབས་རྣམས་འཛིན་གྲས་འོ་བརྒྱལ་བ་བཅས།
བདག་དགེ་སློང་དཔལ་ལྡན་ཆོས་སྐྱོང་གིས། ལྡན་ས་དཀར་དུ་སྒར་གཞི་གསར་འཛུགས་དང་བླ་བྲང་ཕྱག་མཛོད་ཇ་འཁོར་དྲུག་མ་བརྒྱ་ཐམ་པར་སྦྱོར་འཇགས་ཞུས།། །།བདག་ཅག་གི་འདྲེན་པ་དམ་པ་མཚན་བརྗོད་པར་དཀའ་བ་ཁྱབ་བདག་རིགས་བརྒྱའི་མགོན་པོ་བྱམས་པ་བསོད་ནམས་བཟང་པོ་འདི་ཉིད་ནི།
ངེས་དོན་དུ་བྱང་ཆུབ་སེམས་དཔའ་སེམས་དཔའ་ཆེན་པོ་མ་ཕམ་པ་ཉིད། ཞིང་འདིར་རང་ཅག་གདུལ་བྱ་རྣམས་ཀྱི་བློ་མཐུན་པར་རིགས་རུས་ཀྱི་སྐུ་འཁྲུངས་པའི་ཚུལ་བསྟན་པའི་ཡུལ་ནི།
གཙང་རོང་གི་གླིང་མ་ཁ་ཞེས་པ་གདུང་རུས་འགྲོ་མགོན་

ཆོས་རྒྱལ་འཕགས་པ་རྒྱ་ཡུལ་ནས་ཆིབས་བསྒྱུར་གནང་བའི་ཞབས་འབྲིང་དུ་ཕེབས་པ་རྒྱ་ནག་གྱད་ཀྱི་རིགས། ཁྱད་པར་འཇམ་དབྱངས་བསོད་ནམས་རྒྱ་མཚོའི་སྐུའི་དབོན་བརྒྱུད་དུ་ཡབ་སྡེ་པ་ཀུན་དགའ་བསོད་ནམས་ཞེས་པ་དང༌།
ཡུམ་དབོན་མོ་པ་སངས་གཉིས་ཀྱི་སྲས་སུ་དཀར་པོ་ཞེས་པ་ས་མོ་སྦྲུལ་གྱི་ལོར་དགེ་མཚན་དུ་མ་དང་བཅས་ཏེ་སྐུ་བལྟམས། མཚན་ཚེ་རིང་དགོས་སྐྱེས་སུ་གསོལ་ཏེ་སྐུ་ན་ཆེར་ཕེབས་པ་ནས། ཡི་གེ་འདྲི་ཀློག་སོགས་ཀྱང་བརྡ་བསྟན་པ་ཙམ་གྱི་ཚེགས་མེད་དུ་མཁྱེན།
དགུང་ལོ་བཅོ་ལྔ་པར་ཨེ་ཝྃ་ཆོས་ལྡན་དུ་ཕེབས་ཏེ། མཁན་ཆེན་བྱམས་པ་ཚུལ་ཁྲིམས་དཔལ་བཟང་ལ་གཙུག་ཕུད་ཕུལ་ནས་དགེ་བསྙེན་དང༌། དགེ་ཚུལ་གྱི་སྡོམ་པ་ཞུས་པའི་ཚེ་ཨེ་ཝྃ་པའི་བསྟན་པའི་སྲོག་ཤིང་ཆེན་པོར་ལུང་བསྟན།
མཚན་ཡང༌། བྱམས་པ་བསོད་ནམས་བཟང་པོ་ཐུབ་བསྟན་རྣམ་པར་གསལ་བའི་སྡེ་ཞེས་གསོལ། རང་གི་ཁུ་བོ་བསོད་ནམས་རྒྱལ་མཚན་སོགས་བཤེས་གཉེན་དུ་མ་བསྟེན་ནས་ཐོག་མར་ཨེ་ཝྃ་པའི་བྱ་ཇ་ཆོས་སྤྱོད་ཚོགས་འདོན་ཆོ་གའི་རིམ་པ་སོགས་དང༌།
གཞན་ཡང་ཐེག་པ་ཆེ་ཆུང་གི་གཞུང་ལུགས་ཐ་དག་ལག་ལེན་ཕྲ་མོ་ཚུན་ཆད་ཐོས་བསམ་གྱི་སྒོ་ནས་སྒྲོ་འདོགས་ལེགས་པར་བཅད།
སྔ་ཕྱིར་མཁས་བཙུན་ཀུན་དགའ་བསོད་ནམས་པ་ལ་སོགས་པ་མཁས་པ་མང་པོ་བསྟེན། ཡིག་རིགས། སྒྲ་སྙན་དངགས་སོགས་རིག་པའི་གནས་དུ་མ་ཐུགས་ཉམས་སུ་བཞེས་པས་གཙང་དབུས་ཀུན་དུ་ཕུལ་དུ་བྱུང་བའི་མཁས་པར་གྲགས་ཤིང༌།
དགུང་ལོ་ཉེར་གཅིག་པ་ཆུ་མོ་གླང་གི་ལོར་བྱམས་པ་ཚུལ་

ཁྲིམས་དཔལ་བཟང་གི་མཁན་པོ། །འཇམ་དབྱངས་བསོད་ནམས་དཔལ་ལྡན་ལས་ཀྱི་སློབ་དཔོན། མཚུངས་མེད་བསྟན་འཛིན་ལྷུན་གྲུབ་ཀྱིས་གསངས་སྟོན་པ་སྟེ་དགེ་འདུན་ཁ་སྐོང་དང་བཅས་པའི་དབུས་སུ་བསྙེན་པར་རྫོགས་ཤིང༌།
མཁན་ཆེན་དེ་ཉིད་རང་ལ་གསུང་ངག་ལམ་འབྲས་རྡོ་རྗེ་ཕྲེང་བ་སོགས་ཟབ་ཆོས་དཔག་མེད་གསན། སླར་ཡང་འཇམ་མགོན་བསོད་ནམས་དཔལ་ལྡན་ལའང་གཙོ་བོར་ལམ་འབྲས་དང་གཞན་ཡང་ཟབ་ཆོས་མང་དུ་གསན་ཞིང༌། འཇམ་དབྱངས་འཁོན་སྟོན་ཆེན་པོ་དཔལ་ས་སྐྱ་པ་སྔགས་འཆང་ཀུན་དགའ་བཀྲ་ཤིས་ཡབ་སྲས།
རྗེ་ཉིད་ཀྱི་ཁུ་བོ་སྦས་པའི་རྣལ་འབྱོར་བསོད་ནམས་རྒྱལ་མཚན་དཔལ་བཟང་པོ། །རྡོ་རྗེ་འཛིན་པ་བསྟན་འཛིན་ལྷུན་གྲུབ་པ།
རྨོར་ཆེན་ཐམས་ཅད་མཁྱེན་པ་ཀུན་དགའ་ལྷུན་གྲུབ། ཐུབ་བསྟན་མཁན་ཆེན་ངག་དབང་ཚུལ་ཁྲིམས་བཟང་པོ། །སྡོམ་བརྩོན་སངས་རྒྱས་དཔལ་བཟང་སོགས་མཁས་གྲུབ་མང་པོ་ལ་རྡོ་རྗེ་ཐེག་པའི་དབང་བསྐུར། རྗེས་གནང་མདོ་སྔགས་ཀུན་གྱི་ཁྲིད་ལུང༌།
མན་ངག་སོགས་བསམ་ལས་འདས་པ་གསན་པས་མདོ་སྔགས་ཐ་དག་གི་མངའ་བདག་ལྟ་བུར་གྱུར་པའི་ཚུལ་ནི་གསན་ཡིག་ལོགས་སུ་བཞུགས་པར་ཤེས་དགོས་ཤིང༌། གསན་པའི་དམ་ཚིག་དང་སྡོམ་པ་ཡང་མིག་འབྲས་ལྟར་སྲུང་ཞིང༌།
དཔལ་ཀྱཻ་རྡོ་རྗེ། རྡོ་རྗེ་རྣལ་འབྱོར་མ། མགོན་པོ་ཆེ་ཆུང༌། ཀུན་རིག །ཚེ་དཔག་མེད་སོགས་ཡི་དམ་དུ་མའི་བསྙེན་པ་སྦྱིན་སྲེག་བཅས་མཐར་ཕྱིན་པར་མཛད་ཅིང༌།
རྒྱུན་དུ་ཐུགས་ཉམས་སུ་བཞེས་པའི་རིམ་པའང་ཡི་དམ་ཆོས་སྐྱོང་མང་པོའི་བསྐྱེད་

རྫོགས། གཏོར་བསྔོས་སོགས་ཉིན་རེ་བཞིན་ཚེས་དེའི་སུམ་ཆ་ཙམ་ཐུགས་དམ་ཁོ་ནས་འདའ་བར་མཛད་པས་ཡི་དམ་ཀུན་གྱི་ངོ་བོ། །ཆོས་སྐྱོང་ཐམས་ཅད་བྲན་དུ་བཀོལ་ནུས་ངེས་པ་ཡིན་ནོ། །དགུང་ལོ་ཉེར་ལྔ་པར་ཨེ་ཝྃ་ཆོས་ལྡན་གྱི་ཆོས་ཀྱི་ཁྲི་ཆེན་པོར་མངའ་གསོལ་ནས།
གཙོ་བོར་གསུང་ངག་ལམ་འབྲས་ཚར་དགུ་ལྷག་ཙམ་དང༌། སོ་ཐར་གྱི་སྡོམ་པ་སྩལ་བ་བགྲང་བ་ལས་འདས་པ། སྔ་ཕྱིར་རྡོ་རྗེ་ཕྲེང་བ་སོགས་དཀྱིལ་འཁོར་མང་པོའི་དབང་དང་བྱིན་རླབས།
སྒྲུབས་ཐབས་བརྒྱ་རྩ་རྒྱ་མཚོ་སོགས་རྗེས་གནང་དུ་མ། ངོར་ཆེན་རྡོ་རྗེ་འཆང་གི་བཀའ་འབུམ་སོགས་དཔག་ཏུ་མེད་པའི་ལུང༌། གུར་ཞལ་ཕྱི་ནང་གསང་གསུམ་གྱི་ཁྲིད་ཀྱི་གཙོས་ཤིན་ཏུ་གསང་བའི་མན་ངག་ལག་ལེན་བཅས།
ཟབ་ཆོས་དཔག་ཏུ་མེད་པས་མཐའ་ཡས་པའི་གདུལ་བྱ་རྣམས་ཚིམ་པར་མཛད་དེ། དེའི་ཚེ་སློབ་མའི་གཙོ་བོར་གྱུར་པ་ནི། གངས་ཅན་བསྟན་པའི་མངའ་བདག་དཔལ་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་རིན་ཆེན་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་ཡབ་སྲས།
ཤྲཱི་ཨེ་ཝཾ་པ་འཇམ་མགོན་བཀྲ་ཤིས་ལྷུན་གྲུབ་ཁུ་དབོན། མཚུངས་མེད་ཚུལ་ཁྲིམས་ལྷུན་གྲུབ། མཁན་ཆེན་ནམ་མཁའ་བསམ་འགྲུབ།
ཐུབ་བསྟན་མཁན་ཆེན་ངག་དབང་ཚུལ་ཁྲིམས་དཔལ་བཟང་པོ། །ཤར་པ་བདག་ཆེན་དང༌། རྗེ་ཉིད་ཀྱི་སྐུ་དབོན་རྣམ་གཉིས། དགེ་བའི་བཤེས་གཉེན་ཆེན་པོ་སངས་རྒྱས་དཔལ་བཟང་སོགས་མཁས་བཙུན་གྱི་སློབ་མ་རྣམས་དང༌།
བདག་དཔལ་ལྡན་ཆོས་སྐྱོང་དང༌། བསྟན་པའི་སྦྱིན་བདག་ཀློ་བོ་རྒྱལ་པོ་

ཡུམ་སྲས། ས་སྐྱོང་སྡེ་དགེ་སྐུ་སེར་སྐྱ་སོགས་མི་ཆེན་དུ་མ་དང་བཅས་པ་བགྲང་བ་ལས་འདས་སོ། །དེ་ལྟར་ལུགས་གཉིས་ཀྱི་མཛད་ཕྲིན་དཔག་ཏུ་མེད་པས་གདན་ས་ལོ་དགུའི་བར་དུ་བསྐྱངས་ཤིང༌། དེ་སྐབས་སུ་དུས་འཁྲུག་གི་བོད་ལྗོངས་སྤྱི་སྒེར་ཐམས་ཅད་སྡུག་བསྔལ་གྱིས་ཉམ་ཐག་པར་གྱུར་ཀྱང༌།
རྗེ་འདི་ཐོག་མ་མེད་པའི་དུས་ཉིད་ནས་བསོད་ནམས་ཡེ་ཤེས་ཀྱི་ཚོགས་གཉིས་རླབས་པོ་ཆེ་བསགས་པའི་སྟོབས་ཀྱིས། ཨེ་ཝྃ་པའི་ཆོས་སྲིད་ཀྱི་འཛིན་སྐྱོང་སྤེལ་གསུམ་ལ་རྒྱས་སྲས་བྱང་ཆུབ་སེམས་དཔའི་ཐུགས་བསྐྱེད་ཀྱི་གོ་ཆ་བཙན་པོས་ངལ་བ་ཅུང་ཟད་ཙམ་ཡང་མི་མངའ་བར་དམ་པ་གཞན་ལས་ཀྱང་སྐུ་དྲིན་ཆེས་ཤིན་ཏུ་ཆེ་བ་ཞིག་གི་སྒོ་ནས་གདན་སར་ཡུན་དུ་བཞུགས་པ་དང༌།
བླ་བྲང་དམར་པོའི་རྡོ་གཅལ་ལྷ་ཁང་ཤིན་ཏུ་ཟམ་པ་ཉམས་བཟོས་དང༌། མཛོད་གཉེར་རིམ་བཞུགས་ཀྱི་ཨེ་ཝྃ་རབ་གསལ་མདོ་སྦུགས་སྒྲོས་གཙང་གསར་བཀོད་དང༌། མཛོད་ནག་དང་གཟིམས་ཆུང་ཁག་རྣམས་སུ།
སྐུ་གསུང་ཐུགས་རྟེན་རིན་པོ་ཆེའི་ཕྲེང་བའི་རིགས་མཆོད་པའི་ཡོ་བྱད་བསམ་གྱིས་མི་ཁྱབ་པ། དངུལ་གྱི་བྲེ་བོ་ཆེ། ཉེར་མཁོའི་དངོས་ཆས་དུ་མ་གསར་དུ་བསྐྲུན་པ་སོགས་ལུགས་གཉིས་ཀྱི་གནང་ཁྱབ་ཕུལ་དུ་བྱུང་བ་མཛད་ཅིང༌།
རྩོམ་པ་གསུང་རབ་ཀྱི་ཕྲེང་བ་སྤེལ་བ་ལའང༌། རྩ་བརྒྱུད་ཀྱི་བླ་མ་རྣམས་ཀྱི་གསོལ་འདེབས། བྱམས་པ་ཚུལ་ཁྲིམས་དཔལ་བཟང་གི་རྣམ་ཐར། དམར་པོ་སྐོར་གསུམ།
མགོན་དཀར། གུར་ཞལ་སོགས་ཡི་དམ་ཆོས་སྐྱོང་མང་པོ་ལ་ཕྲིན་བཅོལ་གྱི་ཡི་གེ །ཡིག་བསྐུར་གྱི་

རྣམ་གཞག །བུ་སློབ་དུ་མ་ལ་གནང་བའི་ཞལ་གདམས་ཀྱི་ཡི་གེ །སྙན་དངགས་ཀྱི་རྩོམ་རྒྱུད་སྔ་ཕྱི་སོགས་ཅི་རིགས་པ་བཞུགས་པའི་བསྟན་བཅོས་དེ་དག་ཀྱང་ཚིག་དོན་ཀུན་གྱི་སྒོ་ནས་ཁྱད་པར་འཕགས་པ་ཉིད་དོ།
།དགུང་ལོ་སོ་བཞི་པ་དགེ་བྱེད་ཅེས་པ་ཆུ་ཕོ་སྟག་གི་ལོར་མཁས་གྲུབ་ཆེན་པོ་འཇམ་མགོན་བཀྲ་ཤིས་ལྷུན་གྲུབ་པ་རྒྱལ་ཚབ་དམ་པར་མངའ་གསོལ་ནས། རྗེ་ཉིད་ཁང་སར་ཕུན་ཚོགས་གླིང་དུ་བཞུགས་ནས་བཤད་སྒྲུབ་སྤེལ་མས་དུས་འདའ་བར་མཛད།
སོ་བརྒྱད་པ་མེ་རྟ་ལོར་ལྷ་ས་བསམ་ཡས། ཡར་ལུང་ཁྲ་འབྲུག་སོགས་གནས་ཆེན་རྣམས་ལ་ཞབས་བསྐོར་རྒྱས་པ་དང༌། མཆོད་འབུལ། བསྟན་འགྲོའི་དོན་དུ་སྨོན་ལམ་རྒྱ་ཆེར་མཛད་པ་དང༌།
རྨོར་ཆེན་རྡོ་རྗེ་འཛིན་པའི་ཞབས་པད་ཡུན་རིང་བརྟེན་པའི་གདམས་པ་རྒྱ་མཚོས་ཕ་རོལ་དུ་སོན་ཅིང་ལོ་ངོ་ཙམ་ནས་ཡར་ཕེབས། དགུང་ལོ་སོ་དགུ་པ་སྤྲེའུ་ཞེས་པ་མེ་མོ་ལུག་གི་ལོར། ཀློ་བོ་དང་མོན་པ་འཁྲུགས་པས་ཐུགས་བསྐྱེད་རྒྱ་ཆེན་པོས་འདུམ་པར་ཕེབས།
ཉིད་ཀྱི་བཀའ་ཕན་ཚུན་གཉིས་ཀས་སྦྱི་བོར་བླངས་ཏེ། དུས་འཁྲུག་ཞི་ཞིང་རྒྱལ་ཁམས་བདེ་སྐྱིད་ཀྱི་དཔལ་ལ་བཀོད། རྡོ་རྗེ་ཕྲེང་བ་ལ་སོགས་པའི་དབང་བསྐུར་དང༌།
བཤད་སྒྲུབ་སྤེལ་མ་མཛད་ཅིང་ལོ་གསུམ་བཞུགས། སླར་ཡང་ངོར་དུ་ཕེབས་ནས་ཁང་སར་ཕུན་ཚོགས་གླིང་དུ་བླ་མ་ཡི་དམ་ཆོས་སྲུང་ནོར་ལྷ་སོགས་ཀྱི་བྲིས་ཐང་དུ་མ་དང༌། རྡོ་རྗེ་ཕྲེང་བའི་དཀྱིལ་ཐང་ཡོངས་རྫོགས།
གསེར་ཟངས་ལས་གྲུབ་པའི་ཐུབ་པའི་སྐུ་ཐོག་ཚད། གཞན་ཡང་ཙནྡན་གྱི་སྐུ་འགའ་ཞིག་བཅས་རྟེན་

བཞེངས་དཔག་མེད་དང༌། བཤད་སྒྲུབ་སྤེལ་མ་མཛད་ཅིང་ལོ་བཞི་བཞུགས། ཡང་བསྐྱར་ཀློ་བོ་པ་དང་མོན་བ་འཁྲུག་གཟིངས་ཆེ་བར་གྱུར་ཅིང༌། མི་བསད་དཔག་མེད་བྱུང་བས་སེམས་ཅན་གྱི་སྡུག་བསྔལ་ལ་གཟིགས་ནས་བྱམས་སྙིང་རྗེ་ཚད་མེད་པས་ཐུགས་རྒྱུད་བསྐུལ་བ་དང༌།
ཀློ་ཡུལ་ནས་ཀྱང་སྤྱན་འདྲེན་པའི་ཕོ་ཉ་བྱུང་བ་དང༌། གཞུང་ས་སྡེ་སྲིད་མིའི་དབང་པོས་བཀའི་བསྐུལ་བ་རྣམས་རྟེན་འབྲེལ་འཛོམ་པས། སྟག་ལོར་ཀློ་བོར་ཆིབས་བསྒྱུར་གནང་སྟེ།
གཉིས་ཆར་ལ་བཀའ་སྩལ་བ་ཙམ་གྱིས། མཐའ་མི་མོན་པ་རྣམས་ལས་འབྲས་རྨོངས་ཤིང་དམུ་རྒོད་གདུལ་དཀའ་ཡང༌། རྗེ་འདིའི་ཐུགས་རྒྱུད་ལ་བྱང་ཆུབ་ཀྱི་སེམས་ཚད་མེད་པ་མངའ་བའི་མཐུ་སྟོབས་ཀྱིས།
མཐའ་མི་རྣམས་དད་པས་ཡིད་ཕྲོགས་ཏེ་མོས་གུས་ཀྱི་སྒོ་ནས་བླ་མའི་བཀའ། ཅི་གསུངས་དང་དུ་བླངས་པར་བརྟེན། སེམས་ཅན་རྣམས་བདེ་སྐྱིད་ལ་བཀོད་པ་འདི་ཁོ་ནའང་རྒྱལ་སྲས་ཀྱི་མཛད་པ་རྨད་དུ་བྱུང་བའི་རྣམ་པར་ཐར་པའོ།
།དེ་ནས་རིམ་གྱིས་བལ་པོ། སྐྱི་རོང༌། གངས་ཏི་སེ་སོགས་མངའ་རིས་སྟོད་སྨད་ཀྱི་གནས་ཆེན་རྣམས་ལ། གནས་གཟིགས་དང་དེ་དག་ལ་ཀར་མེ་གསེར་ཆབ་སྙན་དར་མཆོད་འབུལ་བསམ་གྱིས་མི་ཁྱབ་པ་དང་བཅས་པའི་སྒོ་ནས།
བསྟན་པ་སྤྱི་སྒེར་དར་ཞིང་རྒྱས་པ་དང༌། སེམས་ཅན་ལ་བདེ་སྐྱིད་འབྱུང་བའི་སྨོན་ལམ་རྒྱ་ཆེན་པོ་མཛད་ནས་རིམ་གྱིས་བྱོན་ནས་གདན་ས་ཆེན་པོར་འཇམ་དབྱངས་མིའི་ཚུལ་འཛིན་ཡབ་སྲས་ལ་ལེགས་འབུལ་མང་འགྱེད།
རྟེན་གསུམ་རྣམས་ལ་མཆོད་

འབུལ་ཕྲིན་བཅོལ་སོགས་རྒྱ་ཆེར་མཛད། གདན་ས་ནས་ཀྱང་བཀའ་ཆོས་ཀྱི་འབྲེལ་པ་གཙོ་བོར་གྱུར་པའི་བཀུར་གཟོས་ལེགས་འབུལ་དཔག་མེད་དང་བཅས་ཕེབས་པའི་སྙན་པའི་གཏམ་གྱི་ཕོ་ཉ་བྱུང་འཕྲལ། ཨེ་ཝྃ་པའི་བླ་སྤྱི་ཐམས་ཅད་ཀྱི་ཆིབས་བསུས་ཏེ་ཕེབས།
བླ་བྲང་གཙོ་བོར་གྱུར་པའི་ཟུར་བཞི་རྣམས་ལ་གནང་སྐྱེལ་ཟབ་པ་དང༌། དགེ་འདུན་རྣམས་ལ་གྲྭ་འགྱེད་སེར་སྐྱ་སྤྱིར་གང་འཚམས་ཀྱི་གནང་ཆ་བཀའ་དྲིན་སྐྱོང༌། དེ་འཕྲལ་ལྷ་ལྡན་དུ་ཆིབས་བསྒྱུར་ཏེ་མཆོད་ཡོན་རྣམས་ལ་མཇལ་ཕྱག་ལྷ་ལྡན་དུ་མཆོད་འབུལ།
ཀློ་འཛུམ་གཉིས་ཀྱི་གནས་ཚུལ་ཞིབ་རྒྱས་དང༌། ཁ་ཆེའི་ཡུལ་གྱི་རྟ་ཏི་པི་བཅག་ངོ་མཚར་བ་སྔོན་དུ་ཕུལ་བ་བཅས།
གོང་ས་ཡས་ཕྱིན་ནས་བཀུར་གཟོས་ལུགས་གཉིས་ཀྱི་བདག་རྐྱེན་ཀུན་གྱི་མགྲིན་གཅིག་ཏུ་སྒྲོགས་པ་དང༌། ལྷག་པར་ཨེ་ཝྃ་གྱི་བསྟན་སྤྱིར་ཕན་པའི་བཀའ་རྟེན་རིམ་ཅན་ལ་རྒྱབ་སྐྱོར་ཤེལ་ཐམ་བཀའ་དྲིན་ཞུ་ཕྱིས་བདག་ལས་ཐོག་དཔལ་ཆོས་ནས་ཀྱང་ཟང་ཟིང་གི་ཕྱག་རྟེན་སྤམ་མི་དམན་པ་དང་བཅས་ཞུ་སྦྱོར་མགོ་འདྲེན་ཞུས་པའང་རེ་འབྲས་སྨིན་པའི་སྐུ་དྲིན་གཞལ་དུ་མེད་པ་སོགས་ལེགས་ལམ་ཕུན་སུམ་ཚོགས་པའི་ཁར།
སླར་ཡང་ཨེ་ཝྃ་ཕུན་ཚོགས་ཁང་སར་དུ་སྐུ་ཆག་ཕེབས་ཤིང༌། དེ་སྐབས་སུ་ཉིད་ཀྱི་སྐུ་དབོན་ཞབས་དྲུང་བསོད་ནམས་ལྷུན་གྲུབ་ཁམས་གླིང་དབོན་གྱི་གདན་དྲངས་པ་ནས་རྒྱལ་བའི་བཀའ་འགྱུར་རོ་ཅོག་དང༌།
རྗེ་བཙུན་གོང་མ་ལྔའི་གསུང་འབུམ་ངོ་མཚར་ཅན་ཕེབས་པ་སོགས་རྟེན་འབྲེལ་ཤིན་ཏུ་ལེགས་ཆ་ཆེ་བ་དང་བཤད་སྒྲུབ་ཀྱིས་དུས་འདའ་བའི་སྐབས་དེར།

བསྟན་པའི་སྦྱིན་བདག་ས་སྐྱོང་སྡེ་དགེ་བླ་མ་ཀུན་དགའ་ཕྲིན་ལས་རྒྱ་མཚོ་ཆིབས་ཀྱི་ཁ་ལོ་དབུས་གཙང་དུ་བསྒྱུར་ཏེ། ཆོས་གྲྭ་ཆེན་པོ་ཨེ་ཝྃ་དུ་ཕེབས། འབུལ་འགྱེད་བསམ་གྱིས་མི་ཁྱབ་པ་དང༌། དབང་ལུང་མན་ངག་མཐའ་དག་གསན་ནས་མདོ་ཁམས་སུ་ཆིབས་བསྒྱུར་སྐབས་སྡེ་དགེར་རྡོ་རྗེ་འཆང་བཀྲ་ཤིས་ལྷུན་གྲུབ་ཞིང་འདིའི་གདུལ་བྱའི་དོན་རེ་ཞིག་རྫོགས་པས་ཞིང་གཞན་དུ་མཛད་པ་རྒྱུན་མི་ཆད་པའི་འགྲོ་བའི་དོན་ལ་ཕེབས་པའི་སྐོར་སྡེ་དགེ་ནས་བརྫངས་པའི་བང་མི་ལྷ་ལྡན་དུ་འབྱོར་ཐོག
།དེ་གའི་གདན་ཚབ་ཏུ་བདག་དཔལ་ལྡན་ཆོས་སྐྱོང་འོང་དགོས་ཀྱི་གནས་ཚུལ་གཞུང་ས་མཆོག་ཏུ་ཞུས་པར་མི་དབང་ཆེན་པོས་རེ་སྨིན་གྱི་བཀའ་ཤོག་ཕེབས་པར་བརྟེན་ཨེ་ཝྃ་པའི་བླ་སྤྱི་ཐམས་ཅད་ནས་ཐུགས་བཞེད་ཆིག་སྒྲིལ་གྱིས།
སླར་ཡང་ཨེ་ཝྃ་ཆོས་ཁྲི་ག་ལ་བ་དེར་ཕེབས་དགོས་པར་གསོལ་བ་བཏབ་པས་ཐུགས་བསྐྱེད་བླ་ན་མེད་པས་བསྟན་དང་འགྲོ་ལ་བརྩེ་བའི་སྒོ་ནས་དེ་འཕྲལ་ཞལ་གྱིས་བཞེས་ཏེ།
ཐ་སྐར་ཟླ་བའི་ཚེས་བཅོ་ལྔའི་ཉིན་བཀྲ་ཤིས་པའི་དུས་ཚོད་ཉི་ཤར་ཙམ་ལ། འདུས་པ་རྒྱ་མཚོའི་དབུས་སུ་རྡོ་རྗེ་འཆང་ཆེན་པོའི་ཁྲི་ལ་ཕེབས་ཏེ་ལེགས་འབུལ་དང༌།
དེ་ནས་རིམ་གྱིས་གཟིམས་ཆུང་གཡབ་ཆེན་དུ་མཁན་ཆེན་དཔོན་སློབ་དང་གཞུང་ས་སྐྱའི་སྐུ་ཚབ་བཅས་ལ་ཞལ་དཀར་འབུལ་བ་དགའ་སྟོན་གྲུབ་འཕྲལ། འཇིག་རྟེན་མགོན་པོ་ཕྱག་ན་པདྨའི་རྣམ་འཕྲུལ་བརྩེ་ཆེན་ཀུན་དགའ་སྙིང་པོའི་དུས་མཆོད་ས་བསྐོར་ལ།
བདག་དགེ་སློང་དཔལ་ཆོས་འདུས་པ་རྒྱ་མཚོ་དང་བཅས་པའི་མཆོད་པའི་རྣམ་གྲངས་དུ་མས་མདུན་བསུས་ཏེ་རྗེ་ཉིད་

ཀྱང་ཕེབས་པར་གྱུར་ཚེ། དེ་ཉིན་ནམ་མཁའ་མདངས་གསལ་ཞིང་ཉི་མའི་དཀྱིལ་འཁོར་དངས་པས་འོད་ཟེར་གྱི་དྲ་བ་ཕྱོགས་བཅུར་ཁྱབ་པ་དང༌། བསེར་བུའི་རླུང་གིས་རྡུལ་ཀྱང་མེད་པར་ཐམས་ཅད་ཀྱང་ཐུགས་སྤྲོ་ཞིང༌།
ཡ་མཚན་པའི་གཏམ་གྱིས་དུས་འདའ་བར་གྱུར། རིམ་གྱིས་བླ་བྲང་གི་རྩིས་འབུལ་རྣམས་ཞུས། ལོ་དེར་སྟོད་སྨད་ཀྱི་འབུལ་སྐྱེལ་མང་རབ་དང༌། ཁྱད་པར་དགེ་བའི་བཤེས་གཉེན་མཚུངས་མེད་དབོན་སངས་རྒྱས་ཡེ་ཤེས་པ་ཕེབས་ཤིང༌།
རྒྱལ་བའི་བཀའ་འགྱུར་རིན་པོ་ཆེས་གཙོས་སྐུ་གསུང་ཐུགས་རྟེན་མཆོད་པའི་ཡོ་བྱད་འབུལ་ནོད་བརྗོད་ཀྱིས་མི་ལང་བ་ཕུལ། རིམ་གྱིས་གསུང་ངག་གི་གཙོས་དབང་ལུང་མན་ངག་དུ་མ་དང༌།
བསྟན་པའི་འཛིན་སྐྱོང་སྤེལ་གསུམ་ཟུང་འབྲེལ་དུ། ཐོག་མཐར་དམ་པ་འདི་ཉིད་ཀྱི་མཛད་པས་སྐུ་དྲིན་ལེགས་གསོལ་དུ་དད་ལྡན་པ་བདག་དཔལ་ལྡན་ཆོས་སྐྱོང་ཅན་གྱི། སྐྱབས་མགོན་དམ་པ་ཉིད་ཞབས་པད་ཡུན་དུ་བརྟན་ཕྱིར།
ཇི་སྲིད་བར་ཟླ་བ་བྱུང་ངོ་ཅོག་གི་ཚེས་བཅུ་བདུན་ལ་དགེ་འདུན་གཉུག་མར་གནས་པ་རྣམས་ལ་མང་ཇ་རེའི་རྟེན་དུ་ངོས་ནས་བླ་བྲང་རྩིས་སྤྲོད་ཀྱི་ཐོག་ཏུ་སྤམ་སྤྲོད་ཇ་དངུལ་དར་རས་རྩམ་ནས་སོགས་ཕོན་ཆེ་བ་དང༌།
སླར་རྒྱབ་སོར་ཕན་ཁང་དུ་མ་འོངས་དུས་རྟེན་ཇ་བརྒྱ་དང་ཉི་ཤུ་ཕུལ། ལོ་དེར་ཆོས་འཆད་ཉན་བསྟན་པའི་འཛིན་སྐྱོང་ཕུན་སུམ་ཚོགས་པ་གནང་ཞིང༌། ལྕགས་སྤྲེལ་ལོར་གདན་ས། སངས་རྒྱས་དཔལ་བཟང་ལ་མངའ་གསོལ་གྱི་རྩིས་སྤྲད་ཞུས་ནས།
ཕུན་ཚོགས་ཁང་སར་དུ་བཞུགས་གདན་འཇགས། མགོན་འདིས་གཉུག་མར་གནས་པའི་དགེ་འདུན་གྱིས་མཚོན།

ཕྱོགས་དང་ཕྱོགས་མཚམས་ནས་འོངས་པའི་ཆོས་དོན་གཉེར་བ་དག་ལ་དབང་ལུང་ཁྲིད་གསུམ་སོགས་སོ་སོའི་འདོད་པ་ཚུལ་བཞིན་སྐོང་ཞིང༌། ཐོས་བསམ་སྒོམ་གསུམ་གྱིས་དུས་འདའ་བའི་ངང་དུ་བཞུགས་ཤིང༌། མདོ་ཁམས་གླིང་དཔོན་གྱི་མཆོད་གནས་སུ་དབོན་རིན་པོ་ཆེ་ངག་དབང་ཆོས་སྐྱོང་བཟང་པོ་བཞུགས་པ་འབྲུག་ལོར་ཡར་འཕྲལ་དུ་ཕེབས་ན་ལེགས་ཚུལ་དང༌།
འདིར་ལོར་གླེབ་པར་མ་གྱུར་ཚེ་བདག་བགྲང་བྱ་མང་ཞིང་ལུས་བབ་ལྕི་བ་བཅས་རྟག་མིན་ཇི་ལྟར་འགྱུར་ཚོད་མེད་གསུངས་པའི་ཞུ་ཡིག་བརྫངས།
བླ་མ་བསྟན་པ་རྒྱལ་མཚན་སོགས་ལའང་ཞབས་དྲུང་འདི་ལོར་ཕེབས་ན་དང༌། མ་ཕེབས་ན་མི་མཇལ་བར་གདའ་གསུངས་དེ་མཚུངས་ངེད་ཀྱང་སྡེ་དགེར་ཡོད་སྐབས་ཡིན་པའི་འདི་ལོ་ཞབས་དྲུང་དབུས་སུ་ཆིབས་བསྒྱུར་མ་གནང་ཚེ་ཁུ་བོ་མཁན་ཆེན་ཞབས་པད་རིང་པོར་བརྟེན་པའི་ངོ་མ་ཤར་བས་འཕྲལ་ཕེབས་ལེགས་ཚུལ་སོགས་ཀྱིས་བསྐུལ་བར་བརྟེན།
འཕྲན་ས་འབྲུག་ཟླ་༧
ཚེས་༡༠ ལ་ཁམས་ནས་ཞབས་དྲུང་ཀྱང་འདིར་ཕེབས། དམ་པ་དེ་ཉིད་ཤིན་ཏུ་དགེས་པར་མཛད། ལོ་དེའི་ཟླ་༡༡ཚེས་༢༥ལ་ས་སྐྱོང་སྡེ་དགེ་བླ་མ་བློ་གྲོས་རྒྱ་མཚོ་མིང་ལྕམ་ཀྱང་ཕེབས། ཚེས་༢༦ ཉིན་སྦྱིན་བདག་ཆེན་པོ་སྐུ་འཁོར་བཅས་ལ་ཚེ་དབང་གྲུབ་རྒྱལ་མ་ཞིག་གནང༌།
ལྕམ་སྲིང་ག་ལའང་སྤོ་འབོར་བའི་ཞིང་ཐོག་ཏུ་ཚེ་དབང་ཞིག་བཀའ་དྲིན་སྐྱོང༌། དེ་ལོའི་ཁམས་མངའ་རིས་ཀྱི་གྲྭ་རྒྱུན་སོགས་ལ་མཇལ་ཁ་ཞིབ་པ་མཛད།
དགུང་ལོ་རེ་གཅིག་པ་ས་སྦྲུལ་ཤར་ནས་སྐུ་ཁམས་ཅུང་ཟད་བསྙེལ་བའི་ཚུལ་བསྟན་པར་ཞབས་

བརྟན་སོགས་གང་ཟབ་དང༌། འཚོ་བྱེད་ཞལ་དཀར་སོགས་ལས་གསོལ་སྨན་འདྲ་བཞེས་ཀྱང༌། ཕན་སྐྱེད་ཆེར་མ་བྱུང་ཞིང༌། དམ་པ་ཉིད་ཀྱི་ཞལ་ནས་སྐུ་ཚེའི་སྟོད་ལ་བསྟན་དོན་དང་འགྲོ་དོན་འདྲ་ཅུང་ཟད་རེ་བྱུང༌།
ད་ཆ་ན་ཚོད་སྨིན་ཅིང་ལྷག་པར་སྐུ་ཡི་བབ་ལྕི་བས་ལུགས་གཉིས་ཀྱི་ཤོགས་ཐོན་པ་དཀའ་འདུག་པ་མ་ཟད། མ་ཎི་འཁོར་ལོ་བཞེང་དགོས་བསམས་པ་སྔོན་དུ་མ་གྲུབ། གཞན་བློའི་ལྷག་མ་ལུས་རྒྱུ་ཅུང་ཟད་ཀྱང་མེད།
མ་ཎི་འཁོར་ལོ་རྗེས་སུ་བཞེངས་ཤིག་གསུངས། སྐུ་དབོན་ནས་ཉིད་ཀྱི་ཞབས་འབྲིང་བ་རེ་གཉིས་ནས་སྐུ་ཆས་ཤིན་ཏུ་ཆུད་ཟོས་ཆེར་འདུག་པས་འདི་རིགས་ཧ་ཅང་བག་ཡངས་གནང་ན་མི་འོང་བས། རྩད་བཅད་ཅུང་ཙམ་བྱས་ན་ཞུས་པར་ངོར་གྱི་ཟླ་བོ་ཚུལ་ཁྲིམས་བསྟན་པ་བཙོས་སྐྱ་སེར་ཕལ་ཆེར་སྐུ་ཚེ་སྔོན་མའི་ལེན་ཆགས་འདེད་པ་འདྲ་ཞིག་འདུག་པས་གང་མོས་ལ་ཞོག་ཅེས་གསུངས།
གཞན་ལུགས་གཉིས་ཀྱི་བྱེད་སྒོ་སོགས་ཕལ་ཆེར་ཡང་ཡང་ཞལ་ཆེམས་སུ་སྩལ་ཞིང༌།
སྐུ་རིམ་དྲུག་ཅུའི་གཏོར་རྒྱེབ་ལ་གཏོར་ལྟས་ལེགས་པོ་བྱུང་ཚུལ་ཞུས་པ་ལའང༌། དེ་རང་དྲག་ཁྱོད་རང་རྗེས་འཇུག་རྣམས་ལ་ཕན་ཞེས་གསུང༌། ངོར་གྱི་མདུན་རི་སྤང་པོ་རི་ཡི་ངོས་ལ་གྲོག་ཤུར་སྡིགས་པ་རྭ་ཅན་གྱི་གཟུགས་འདྲ་བ་ཞིག་བྱུང་བས་འདི་ང་ལ་ལྟ་བ་འདྲ་གསུངས།
གཙུག་ལག་ཏུ་མང་ཇ་སོགས་ཆེད་དུ་དམིགས་པ་སྐུ་རིམ་ཟབ་པར་གནང༌། ཟླ་གཉིས་པའི་ཟླ་ཕྱེད་ནས་ཉིན་རེ་བཞིན་གཞའ་སྤྲིན་སྣ་ཚོགས་དགོན་པའི་སྟེང་དུ་བྱུང༌།
ལྷག་པར་ཚེས་ཉེར་ལྔ་ནས་གཞའ་སྤྲིན་ཁ་དོག་སྣ་ཚོགས་འཁྲིགས་ཤིང་སྣུམ་ཆགས་པ་དང༌། སྐུ་ཁམས་ཀྱང་ཉོག་པས་ཡོན་ཆབ་

དང་སྤོས་སོགས་སྤོར་ལྔ་ཚར་རྣམས་གསོས་ཞོག་གཏོར་བསྔོ་སྔ་ཙམ་ལ་བྱེད་དགོས་གསུང་གཞན་གསུང་གླེང་སོགས་ཆེར་མ་གནང༌། ཟླ་བ་གཉིས་པའི་ཚེས་༣༠ ལ། ཉི་མ་ནུབ་རིར་བྱོན་ཚར་ཙམ་ལ། སྙུན་གཞི་གཟེར་ཟུགས་སོགས་ཏིལ་འབྲུ་ཙམ་ཡང་མེད་པའི་ངང་ནས།
ཞིང་འདི་གདུལ་བྱའི་འགྲོ་དོན་རྫོགས་ནས། གཟུགས་སྐུ་ཆོས་དབྱིངས་སུ་བསྡུ་བའི་ཚུལ་བསྟན། ཟླ་བ་གསུམ་པའི་ཚེས་གསུམ་ལ་དབུ་གཡས་ཕྱོགས་སུ་ཡོ་ཞིང་ཤངས་བུག་ནས་བྱང་སེམས་དཀར་དམར་མང་རབ་བྱུང་བ་བཅས་ཐུགས་དམ་གྲོལ་བའི་རྟགས་བྱུང༌།
དེ་ཉིན་ས་སྐྱ་གོང་མ་འཇམ་དབྱངས་ཆེན་པོ་ནས་སྔ་དྲོ་ཀུན་རིག་གི་ཆོ་ག་དང༌། ཕྱི་མ་རེད་རྡོ་རྗེ་རྣལ་འབྱོར་མའི་སྒྲུབ་མཆོད་བཅས་དང་འདུས་ཚོགས་དུ་མང་འགྱེད་གནང་གྲུབ་པ་བྱུང༌།
དབོན་རིན་པོ་ཆེ་དང་བསྟན་པ་རྒྱལ་མཚན་གཉིས་ཚོགས་པ་ཉུང་ཤས་ཀྱིས་ཀུན་རིག་ཆོ་ག་ཞིག་སྐུ་མདུན་དུ་ཕུལ་རྗེས། སྐུ་གདུང་མཆོད་པ་གང་ཟབ་དང༌།
ཀྱཻ་རྡོ་རྗེ་སྒྲུབ་མཆོད་གཏོང་མི་དཔོན་རིན་པོ་ཆེ། དཔོན་སློབ་དབུ་མཛད། བསྟན་པ་རྒྱལ་མཚན། གླིང་བླ་དཔལ་འབྱོར་སོགས་བཅུ་ཡིས་ཚེས་བཅུའི་བར་ལ་མཆོད་འབུལ་ཞུས། ཞལ་ཆེམས་ལྟར་ཀླུ་སྡིངས་སྐུ་ཞབས་ནས་ཚེས་བཅུའི་ནུབ་མོ་ནས་སྟ་གོན་དང༌།
ཚེས་བཅུ་གཅིག་གི་ཐོ་རངས་སྐུ་གདུང་མེ་མཆོད་ཕུལ། སྐུ་གདུང་གི་ཞབས་ཏོག་ཞུ་མི་བླ་མ་བསྟན་པ་རྒྱལ་མཚན། ཕྱག་མཛོད་ཕུན་ཚོགས་འབྱུང་གནས།
ལྷུན་གྲུབ་ཆོས་འཕེལ། ཀུན་དགའ་ཆོས་འཕེལ། བསོད་ནམས་ཕུན་ཚོགས་རྣམས་ཀྱིས་དང་ལེན་

ཞུས། མེ་ཤི་ནས་གདུང་རུས་ལག་ལེན་ལྟར་བསྒྲུབས་ནས་གདུང་ཚ་མང་བར་བཏབ། འདུས་ཚོགས་སུ་ཞལ་ཆེམས་ལྟར་ཀུན་རིག་སྒྲུབ་མཆོད་ཉིན་བདུན་བཙུགས། བདུན་མཚམས་ལ་ཆོ་ག་བཏང་མི་སོགས་དགོངས་པ་རྫོགས་ཐབས་གང་གྲུབ།
དུས་ཐང་ཐོག་ཚད་མ་གསར་རིས་དང༌། སྐུ་བརྙན་སྨན་འདམ་ལས་གྲུབ་པ་གཉིས་བཞེངས། ཚོན་གསོལ་ནས་ཉི་མ་ལ་སྐམས་པས་སྐུ་བརྙན་ལ་འཇའ་འཚོན་གསལ་པོར་ཤར་བའི་ཡ་མཚན་ཆེ་བ་བྱུང༌། བཀྲ་ཤིས་ལྷུན་པོ་སོགས་ལ་དགོངས་རྫོགས་དང༌།
ལོ་མཆོད་ལ་མ་ཎི་འཁོར་ལོ་བཞེངས་རྒྱུ་སོགས་དམ་པ་དེ་ཉིད་ཀྱི་དགོངས་རྫོགས་གང་གྲུབ་ཞུས།། །།བདག་ཅག་གི་འདྲེན་པ་དམ་པ་མཚུངས་བྲལ་རྡོ་རྗེ་འཛིན་པ་ཀུན་གྱི་གཙུག་རྒྱན་འཇམ་མགོན་བཀྲ་ཤིས་ལྷུན་གྲུབ་ནི།
འཁྲུངས་ཡུལ་རང་ཞབས་མདོ་མཁར་ཞེས་པ་ཀུན་མཁྱེན་གོ་རམ་པ་ཆེན་པོའི་གདན་ས་བྱང་ཆུབ་ཆོས་རྫོང་གི་ཉེ་འདབས་སུ། རུས་གཞུང་ཆོས་རྒྱལ་གཙང་རིང་པ་ལས་ཆད་པ་དགེ་བ་ལ་གཅིག་ཏུ་དཀར་བ།
ཡབ་རབ་བརྟན་ལགས་ཞེས་པ་དང༌། ཡུམ་ནི་སློབ་དཔོན་རིན་པོ་ཆེའི་རྗེ་འབངས་ཉེར་ལྔ་ལས་དྲན་པ་ནམ་མཁའ་ཞེས་གྲགས་པ་སོགས། རྙིང་བོན་གྱི་གྲུབ་ཐོབ་མང་དུ་བྱུང་བའི་རིགས། གཡུང་དྲུང་བུ་ཁྲིད་ཞེས་པ་གཉིས་ཀྱི་སྲས་སུ།
བི་རོ་དྷ་ཀྲིཏ་ཞེས་པ་ལྕགས་ཕག་ལ་ཡུམ་གྱི་ལྷུམས་སུ་ཞུགས་ནས། ཡོངས་འཛིན་ཞེས་པ་ཆུ་ཕོ་བྱི་བའི་ལོར། ཡུམ་ལ་བདེ་བ་དང་བཅས་སྐུ་བལྟམས། ཆུང་ངུ་ནས་བྱིས་པའི་སྤྱོད་པ་མི་མངའ་ཞིང་རྩེད་མོའི་སྐབས་སུའང་ཆོས་འཆད་པ།
གླེགས་བམ་འབྲི་ཀློག་དགོན་པ་རྩིག་པ་སོགས་ཀྱི་

ཚུལ་མཛད། རྡོ་ལ་རི་མོ་ངོ་མཚར་ཅན་སྣ་ཚོགས་འབྲི་བ། ཏིང་ངེ་འཛིན་ལ་བཞུགས་ཚུལ་སོགས་ངོ་མཚར་བའི་སྤྱོད་པ་ཁོ་ན་མཛད། སྐྱེ་བ་སྔོན་མ་ཐུགས་རྗེ་ཆེན་པོའི་རྣལ་འབྱོར་བ་ཞིག་ཡིན་པ་ཐུགས་ལ་མངའ། སྐུ་ཞང་བོན་པོ་བགྲེས་པ་ཞིག་དང༌།
སྲུ་མོ་བསམ་གྲུབ་ཆོས་སྡིངས་དགོན་གྱི་བྱང་འདྲེན་བཙུན་མ་ཞིག་ཡོད་པ་གཉིས་ཀས་ཡིག་ཀློག་ཕུལ་བས་ཚེགས་མེད་དུ་མཁྱེན། དགུང་ལོ་བདུན་བརྒྱད་ཙམ་ཕེབས་པའི་ཚེ་ཡབ་འདས།
དེ་ནས་སྐུ་མཆེད་གསུམ་ཡོད་པའི་བར་པ་དེ་འདས། ཞང་པོ་ཚང་ལའང་ན་ཚ་མང་དུ་བྱུང་བས། ཡུམ་སྲས་གཉིས་མྱ་ངན་མ་བཟོད་ནས། ཁང་གཞིས་སྤངས་ཏེ་བྱོན། སྲས་ངོར་དུ་ཆོས་ལ་བཅུག །མཁན་ཆེན་ལྷུན་གྲུབ་དཔལ་ལྡན་ལ་གཙུག་ཕུད་ཕུལ་བས་མཚན་བྱམས་པ་བཀྲ་ཤིས་ལྷུན་གྲུབ་ཏུ་གསོལ་ལོ།
།ཡུམ་ངོར་འདབས་སུ་འདུག་ཅིང༌། དེ་དུས་ངོར་ན་ཉེ་འདྲིས་སོགས་ཡོད་མོད་མི་ཆེན་དུ་སོང་བ་དང༌། ལ་ལ་གདུང་སེམས་ཞན་པས་རྗེ་འདི་ལ་ཕན་པ་མ་བྱུང་བར་བརྟེན།
ཐུགས་མྱ་ངན་ཇེ་ཆེར་སོང་ནས་ལོ་གསུམ་ཙམ་གྱི་བར་དུ་སྤྱན་ཆབ་ཁོ་ན་མཛད་ཅིང༌། ལྷག་པར་གཙུག་ལག་ཁང་གི་སྒོ་འགྲམ་དུ་བྱོན་པས། དགེ་འདུན་རྣམས་ཀྱིས་གོང་མ་ལྔ་བསྟོད།
རབ་སྡེ་རྦ་གསུམ་སོགས་ཚིག་དང་གདངས་སྙན་པོར་འདོན་པ་གསན་ཚེ། ངེད་ཀྱང་འདི་དག་གི་གྲལ་དུ་འཁོད་ནས་འདི་ལྟ་བུའི་ཁ་འདོན་ཤེས་པ་ཞིག་ཡོང་སྲིད་དམ་དགོངས་ནས་རྒྱུན་དུ་སྤྱན་ཆབ་དང་ཐུགས་ཁྲལ་མཛད།
འོན་ཀྱང་སྔར་ཡབ་ཡུམ་གྱི་འབུལ་འབྲེལ་ཡོད་པར་བརྟེན། ཤར་པ་ཡེ་ཤེས་བཟང་པོ་ཁུ་དབོན་ནས་

མགོ་འདྲེན་མཛད། ལྡན་མ་དགེ་རྒན་ཀུན་དགའ་བསྟན་འཛིན་པས་ཆོས་སྤྱོད་ཆོ་ག་སོགས་ཚོགས་འདོན་ཕལ་ཆེར་བསླབས། དགུང་ལོ་ཉེར་གསུམ་པ་ལེགས་སྦྱར་སཾ་སྐྲྀ་ཏའི་སྐད་དུ་བྷ་བ་སྟེ་དངོས་པོ་ཞེས་པ་ཤིང་མོ་བྱ་ལོའི་ནག་པ་ཟླ་བའི་ཚེས་བཅོ་ལྔའི་ཉིན།
ཤར་ཆེན་ཆོས་ཀྱི་རྒྱལ་པོ་ཡེ་ཤེས་བཟང་པོས་མཁན་པོ། །མཁས་གྲུབ་སངས་རྒྱས་ཕུན་ཚོགས་ལས་སློབ་དཔོན། གར་དབང་བསོད་ནམས་ལྷུན་གྲུབ་གསང་སྟེ་སྟོན་པ། མུས་ཆེན་ཆོས་རྗེ་ཀུན་དགའ་རྒྱ་མཚོ་གྲིབ་ཚོད་པ་སྟེ།
དགེ་འདུན་གྲངས་ཚང་བའི་དབུས་སུ་བསྙེན་པར་རྫོགས་ནས། ཐུགས་ཞི་བ་དང༌། དུལ་བ་དང༌། ཉེ་བར་ཞི་བ་ལོ་བརྒྱ་ལོན་པའི་དགེ་སློང་དགྲ་བཅོམ་པའི་སྤྱོད་ལམ་ལྟར་གྱུར་ཅིང༌།
རྩ་བ་བཞི་ཆང་སོགས་ཉེས་ལྟུང་གི་དྲི་མ་ཕྲ་མོས་ཀྱང་མ་གོས་པར་མཛད་པས། ཚུལ་ཁྲིམས་ཀྱི་དྲི་བསུང་བཟང་པོས་ཁོ་ར་ཁོར་ཡུག་ཁྱབ་པ་ཉིད་དོ། །འཇམ་མགོན་སངས་རྒྱས་ཕུན་ཚོགས་ལ་ཐོག་མར་བདེ་མཆོག་ལོ་ཧི་པའི་དབང་བསྐུར་ཞུ་བའི་དབང་གྲལ་དུ་རྗེ་འདི་ཞལ་སྐྱུགས་ཤོར་བས།
རྗེ་བླ་མའི་ཞལ་ནས་གྲུབ་ཆེན་བུདྡྷ་ཤྲཱིས་རྣམ་ཐར་གྱི་དཔེ་འདྲེན་དང༌། དམན་པར་ཆེན་པོ་རེ་བ་བཙུན་པ་ཡིན།
ད་རེས་རྟེན་འབྲེལ་ཤིན་ཏུ་ལེགས། མ་འོངས་པ་ན་ཨེ་ཝྃ་པའི་བསྟན་འཛིན་ཞིག་ཡོང་སྲིད་གསུངས་ནས་ལུང་བསྟན་མཛད། གཞན་ཡང་རྗེ་བླ་མ་དེ་ཉིད་ལ་གསུང་ངག་ལམ་འབྲས་སོགས་དབང༌། ཁྲིད། ལུང༌།
མན་ངག་བཅས་མང་དུ་གསན་ནས་བསྙེན་སྒྲུབ་རྡོ་རྗེ་སློབ་དཔོན་གྱི་ལས་རུང་ཙམ་གྲུབ་འཕྲལ། ཀླུ་སྡིངས་ཀྱི་བཀའ་དང་ལེན་གྱིས་རྣམ་ལུང་སྒར་དུ་ཕེབས་

ཏེ། རྗེ་འདི་ཐུགས་རུས་ཤིན་ཏུ་ཆེ་བས་དེ་ཉིད་དུ་རྒྱུད་ཆུང་བཞི། སྣང་རྒྱུད། དགོངས་རྒྱན། དགོངས་གསལ་བཅས་ཐུགས་འཛིན་དང༌། གཞུང་བདུན་སོགས་བཀའ་དང་བསྟན་བཅོས་རྣམ་ཐར་བཀའ་འབུམ་དཔག་ཏུ་མེད་པ་ཞིབ་གཟིགས་མཛད།
མི་ཉག་དགེ་རྒན་རིག་འཛིན་དང༌། མཁས་གྲུབ་བསྟན་འཛིན་ལྷུན་གྲུབ་སོགས་ལ་གཏུགས་ཏེ། གཞུང་ལུགས་མང་པོ་ལ་ཐོས་བསམ་གྱིས་སྒྲོ་འདོགས་ལེགས་པར་བཅད། དེ་གར་ལོ་བཞིར་དགེས་པ་རྡོ་རྗེ་ལ་སོགས་པའི་ཡི་དམ་ཆོས་སྐྱོང་དུ་མའི་བསྙེན་སྒྲུབ་ལས་གསུམ་ལ་ཆིག་སྒྲིལ་ཁོ་ན་མཛད་དོ།
།དེའི་ཚེ་སྦྱིན་བདག་རྣམས་ཀྱང་ཤིན་ཏུ་དད། བསྙེན་བཀུར་རྒྱ་ཆེན་པོ་ཞུས། ཀླུ་སྡིངས་སུ་འབུལ་སྐྱེལ་སྔ་ཕྱིར་ཅི་རིགས་པ་ཕུལ།
སླར་ཡང་ཤར་ཆེན་ནས་ཐར་ལམ་སྒར་དུ་ཁྱབ་བདག་བསྟན་འཛིན་ལྷུན་གྲུབ་ཀྱི་གདན་ཚབ་དགོས་ཚུལ་ཕེབས་པ་བཞིན། དེར་བྱོན་པས་དཔོན་སློབ་ཐུགས་ཡིད་གཅིག་ཏུ་འདྲེས་ཏེ། དམ་པ་དེ་ཉིད་ལ་མངའ་བའི་ཟབ་ཆོས་རྣམས་སྔ་ཕྱིར་བུམ་པ་གང་བྱོའི་ཚུལ་གསན།
གཞན་ཡང་མཁན་ཆེན་སངས་རྒྱས་ཕུན་ཚོགས། ཤར་ཆེན་སངས་རྒྱས་བསྟན་འཛིན། ཁྱབ་བདག་བསོད་ནམས་དཔལ་ལྡན། བྱམས་པ་བསོད་ནམས་བཟང་པོ།
།ཤར་ཆེན་བློ་གྲོས་གྲགས་པ་སོགས་ཡོངས་འཛིན་དུ་མ་ལ། ཟབ་པ་དང་རྒྱ་ཆེ་བའི་དམ་པའི་ཆོས་མང་དུ་གསན་པའི་ཚུལ་ནི་གསན་ཡིག་ལོགས་སུ་ཤེས་པར་བྱའོ། །གསན་པའི་དམ་ཚིག་དང་སྡོམ་པ་ཐ་དག་ལ་ཉེས་ལྟུང་ཕྲ་མོས་ཀྱང་མ་གོས་པར་སྲུངས་ཤིང༌།
བསྒོམ་

པས་ཉམས་སུ་མྱོང་བའི་ཚུལ་ནི། ཉིན་ཞག་རེར་ཡང་རྒྱུན་ཆད་མེད་པར། དཔལ་དགེས་པ་རྡོ་རྗེ། རྡོ་རྗེ་རྣལ་འབྱོར་མ། སྒྲོལ་དཀར། མགོན་དཀར། རྡོ་རྗེ་འཇིགས་བྱེད། བིར་སྲུང་ཕྱི་ནང༌། ཞལ་གྱི་ཚེ་སྒྲུབ།
མགོན་པོ་ཆེ་ཆུང་སོགས་བསྐྱེད་རྫོགས་ཟུང་དུ་འཇུག་པའི་ཏིང་ངེ་འཛིན་གྱིས་དུས་འདའ་བར་མཛད་དོ། །སྔ་ཕྱིར་དགེས་རྡོར་གཞི་བསྙེན་སྦྱིན་སྲེག་བཅས་དང༌། ཀུན་རིག །མི་འཁྲུགས་པ། ཚེ་དཔག་མེད།
སྒྲོལ་དཀར། མགོན་དཀར། འཇམ་དབྱངས་དམར་སེར། འཇམ་དཔལ་དཀར་པོ། སྨྲ་སེང༌། སྤྱན་རས་གཟིགས། འཇིགས་བྱེད་ལས་གཤིན། མགོན་པོ་བྲག་རྫོང་སོགས་ཡི་དམ་མང་པོའི་བསྙེན་སྒྲུབ་མཐར་ཕྱིན་པར་མཛད་པས།
དངོས་ཉམས་མཚན་ལམ་བཅས་སུ་ཞལ་གཟིགས་ཤིང་ལུང་བསྟན་པས་རྟགས་དང་རྟེན་འབྲེལ་ཁྱད་པར་དུ་འཕགས་པ་བྱུང་བ་སོགས་ངོ་མཚར་རྣམ་ཐར་མང་དུ་སྣང་བ་རྣམས་ནི་ལོགས་སུ་ཤེས་པར་བྱའོ། །གཞན་ཡང་དོན་གྲུབ་གླིང་དུ་གཙུག་ལག་ཁང་དང༌།
མགོན་ཁང་གསར་བཞེངས་གནང༌། ཐར་ལམ་དུ་མགོན་པོ་དཀར་ནག་གི་སྐུ་བརྙན་ཁྱད་པར་དུ་འཕགས་པ་བཞེངས་པ་དང༌། རྒ་དང་ལྡན། འདམ་ཐོག་ཡན་གྱི་དགོན་གནས་རྣམས་སུ་ཟབ་རྒྱས་ཆོས་འཁོར་བསྐོར་བས་སྐལ་ལྡན་གྱི་སློབ་མ་རྣམས་ཚིམ་པར་མཛད་པས་རྒྱལ་བསྟན་ཡར་ངོའི་ཟླ་བ་ལྟར་རྒྱས་བར་གྱུར་ཏོ།
།ཀླུ་ལྡིངས་སུའང་འབུལ་སྐྱེལ་སྔ་ཕྱིར་མང་དུ་རྒྱ་ཆེ་བ་ཕུལ་ནས། དགོངས་པ་ཞུས་ཏེ་ཨེ་ཝཾ་གཟིམས་ཕུག་ཁང་དུ་བཤད་སྒྲུབ་ཁོ་ན་མཛད་ཀྱིན་བཞུགས་པའི་ཚེ།
གཞུང་ས། གདན་སའི་བཀའ་ཤོག་བཅས། ངོར་

བླ་བྲང་ཁག་གྲྭ་ཚང་ཀུན་གྱིས་གསོལ་བ་བཏབ་སྟེ། བྱམས་པ་བསོད་ནམས་བཟང་པོའི་རྒྱལ་ཚབ་ཏུ། དགུང་ལོ་ང་གཅིག་པ་ཆུ་སྟག་ལོར་ཆོས་ཀྱི་ཁྲི་ཆེན་པོར་བྱོན་ནས། གསུང་ངག་ལམ་འབྲས་གཙོས་རྒྱུད་སྡེ་དུ་མའི་དབང༌།
ཁྲིད་ལུང་མན་ངག་སོགས་དང༌། སོ་སོར་ཐར་པའི་སྡོམ་པ་སྩལ་བ་བགྲང་ལས་འདས་པ། དགོན་སྡེ་འདིས་གཙོས་དབུས་གཙང་ཁམས་གསུམ་དུ་སྔ་ཕྱིར་ཟབ་རྒྱས་ཆོས་ཀྱི་དགའ་སྟོན་དཔག་ཏུ་མེད་པ་སྩལ་བས་གདུལ་བྱ་རྣམས་སྐལ་བ་བཟང་པོར་མཛད་ཅིང༌།
བསྟན་འཛིན་གྱི་བུ་སློབ་ནི་གཙོ་ཆེར་ཤར་པ་བདག་ཆེན་ཞབས་དྲུང་རིན་ཆེན་མི་འགྱུར་རྒྱལ་མཚན། གླིང་ཁ་བདེ་བ་ཅན་གྱི་མཁན་པོ། ཡར་ལུང་བཀྲ་ཤིས་ཆོས་སྡིངས་ལྷ་རིགས་གནས་སར་དབོན་རིན་ཆེན།
དགེ་སློང་སངས་རྒྱས་དཔལ་བཟང༌། རྗེ་རང་གི་སྐུ་དབོན། ཁང་གསར་དབོན་པོ་སོགས་སྐྱེས་ཆེན་དུ་མ། ས་སྐྱོང་བསྟན་པ་ཚེ་རིང་ཡབ་སྲས་སོགས་བདག་ཅག་སྐལ་ལྡན་གྱི་སློབ་མ་གྲངས་མེད་པ་ཞིག་བསྐྲུན་པ་མཛད་དོ།
།བླ་བྲང་དུའང་རྡོ་གཅལ་ལྷ་ཁང་དུ་ལྡེབ་རིས་སུ་མདོ་སྡེ་གསེར་འོད་ནས་གསུངས་པའི་ཕྱོགས་བཅུའི་སངས་རྒྱས། བདེ་གཤེགས་མཆེད་བརྒྱད། བྱང་སེམས་ཉེ་བའི་སྲས་བརྒྱད་སོགས་སེམས་དཔའ་དང་སེམས་མའི་ཚོགས།
འཕགས་པ་གནས་བརྟན་བཅུ་དྲུག །ཆོས་སྲུང་རྒྱལ་ཆེན་བཞི་སོགས་ངོ་མཚར་བའི་བཀོད་པ་དང་བཅས་བཞེངས་ཏེ། རབ་གནས་བཀྲ་ཤིས་མངའ་གསོལ་རྣམ་པར་དག་པ་སྒྲུབ་པར་མཛད་ཅིང༌།
མདོར་ན་སྦྱིན་བདག་དང་ཕྲིན་ལས་རྒྱ་ཆེ་བས་དཔལ་འབྱོར་རྣམ་ཐོས་ཀྱི་བུ་ལ་འགྲན་པ་མངའ་ཡང༌། བླ་བྲང་རྩིས་སྤྲོད་དུས་མི་འབྲལ་

བའི་དམ་ཚིག་རྡོ་རྗེ་དྲིལ་བུ། མཆོད་ཞལ། འཕྲལ་གྱི་གསོལ་ཆས་ཀྱི་མཐུན་རྐྱེན་དུ་དངུལ་སྲང་བཅོ་ལྔ། གུར་གུམ་ཐུམ་ཆུང་གཅིག །སྐུ་ལ་གསོལ་བའི་ན་བཟའ་ཙམ་མ་གཏོགས། གཞན་དངོས་རྫས་དར་ཁ་གང་དུ་ལོངས་པ་ཡང་མ་བསྣམས་པར་རྗེ་གོང་མ་རྣམས་ཀྱི་དུས་མཆོད་ཀར་མེར་དམིགས་ནས་བླ་བྲང་དུ་སྦྱོར་འཇགས་མཛད་ཅིང༌།
སྦྲུལ་ལོར་འཇམ་མགོན་ཚུལ་ཁྲིམས་ལྷུན་གྲུབ་ལ་གདན་ས་རྩིས་འབུལ་གནང་ནས། སྒྲུབ་ཁང་བླ་བྲང་དུ་ཆོས་འཁོར་རྩེར་ཟུར་དུ་བཞུགས།
ཐུགས་དམ་བཤད་སྒྲུབ་ལ་ཆིག་སྒྲིལ་མཛད་བཞེད་ལ། སྡེ་དགེ་ནས་ས་སྐྱོང་བསྟན་པ་ཚེ་རིང་གིས་སྤྱན་འདྲེན་པའི་ཕོ་ཉ་བྱུང་སྟེ་ནན་ཆེར་གསོལ་བ་བཏབ་པ་དང༌། ས་སྐྱ་ནས་ཀྱང་བཀའ་སྩལ་གནང་བར་བརྟེན།
སྤྲེལ་ལོར་ཤར་ཕྱོགས་སུ་ཆིབས་ཁ་བསྒྱུར་ནས་བྱང་ལམ་བརྒྱུད་དེ་ཕེབས་པས། ལམ་བར་རྣམས་སུ་བླ་ཆེན་དཔོན་ཆེན་དགོན་སྡེ་མི་དམངས་སོགས་ཆེས་མང་བས། མཆོད་པའི་ཡོ་བྱད་སྣ་ཚོགས་དང་བཅས་བསུ་བ་སེར་ཕྲེང་དང་འབུལ་ནོད་རྒྱ་ཆེན་པོ་ཕུལ་ཞིང་རིམ་གྱིས་ལྷུན་གྲུབ་སྟེང་གི་རྒྱལ་ཁབ་དང་ཟུང་དུ་འབྲེལ་བའི་ཆོས་ཁྲིར་ཕེབས།
ས་སྐྱོང་དབང་པོས་འབུལ་ཚན་སྟོང་ཕྲག་གིས་གཙོས་མངའ་འོག་ཐམས་ཅད་ཀྱིས་འབུལ་བ་བསྙེན་བཀུར་ཚད་མེད་པ་ཕུལ།
རྗེ་ཉིད་ནས་ཀྱང་གདུལ་བྱ་རྣམས་ཀྱི་བློ་དང་འཚམ་པའི་དམ་པའི་ཆོས་ཀྱི་དགའ་སྟོན་སྩལ་ཞིང༌། རྗེ་ཉིད་ཀྱི་ཞལ་ནས་བདག་འཇམ་མགོན་སངས་རྒྱས་ཕུན་ཚོགས་ཀྱི་སློབ་མའི་ཐ་ཆུང་ཙམ་ལགས་པས།
རང་རེ་མཆོད་ཡོན་རྣམས་ཀྱང་དམ་པ་དེའི་མཛད་ཕྲིན་གྱི་རྒྱུན་ཅི་ནུས་བསྐྱང་དགོས་གསུངས་པར་བརྟེན། ས་སྐྱོང་ཆེན་པོ་

ནས་ཀྱང་བཀའ་བཞིན་སྒྲུབ་པར་ཞལ་གྱིས་བཞེས་ཏེ། གཙུག་ལག་ཁང་གསར་བཞེངས། དགེ་འདུན་གྱི་སྡེ་སྤེལ་བ། རྒྱལ་བའི་སྐུ་བརྙན་གསེར་ཟངས་ལས་གྲུབ་པ་ཁྱད་དུ་མཚར་བ། གསེར་དངུལ་གྱིས་བྲིས་པའི་བཀའ་འགྱུར།
བསྟན་འགྱུར་ཡོངས་རྫོགས་ཀྱི་གླེགས་བམ། གསེར་དངུལ་དང་ཙནྡན་སོགས་ལ་མཆོད་རྟེན་མང་པོ། ལྷག་པར་ས་སྐྱ་བཀའ་འབུམ་པུ་སྟི་བཅོ་ལྔའི་པར་གསར་བསྒྲུབ་སོགས་སྐུ་གསུང་ཐུགས་རྟེན་དཔག་ཏུ་མེད་པ་བཞེངས་ཤིང༌།
གཙང་དབུས་ཁམས་གསུམ་གྱི་གྲུབ་མཐའ་རིས་མེད་པ་ལ་མང་འགྱེད་བསྙེན་བཀུར་ཞུ་བ་དང༌། བཀའ་གང་ཁྱབ་ཀྱི་ཁམས་ཕྱོགས་ཐམས་ཅད་དུ། ཟང་ཟིང་གི་གནང་སྦྱིན་བཅས་མཆོད་ཡོན་གཉིས་ཀའི་བཀའ་ཆེ་བཙན་ཀུན་ལ་གནང་སྟེ།
དགོན་གནས་ཉམས་དམའ་བ་རྣམས་སྐྱོང་ཞིང་སྤེལ་བ་སོགས། བསྟན་པ་དར་རྒྱས་སུ་མཛད་ཅིང༌། སྐབས་འགར་ཆོས་སྡེ་རྫོང་འགོ་སོ་སོ་ནས་སྤྱན་དྲངས་ཏེ། ཡུལ་དགོན་ཕལ་ཆེར་ཞབས་ཀྱིས་བཅགས་ཤིང་སེར་སྐྱ་རྣམས་ཆོས་ཀྱིས་ཚིམ་པར་མཛད།
ཕྱག་ཏུ་ཕོགས་པའི་དངོས་རྫས་རྣམས་ཕལ་ཆེར་ཁམས་ཕྱོགས་ཀྱི་དགོན་སྡེ་རིས་མེད་ལ་བསྙེན་བཀུར་མཛད་ཅིང༌། གཙོ་ཆེར་ས་ངོར་རྩེ་གསུམ་སོགས་གཙང་དབུས་ཀྱི་དགོན་སྡེ་ཆེ་གྲྭས་ཀུན་ལ་འབུལ་བ་མང་འགྱེད་སྔ་ཕྱི་གཉིས་ཀྱི་ཕྱི་མར།
གཉེར་པ་དམ་ཆོས་བཏང་བ་གནང་ནས། གསེར་ཞོ་སྟོང་ཕྲག་གཅིག་དང་ཉག་མ་སུམ་ཅུ་སོ་གསུམ། དངུལ་སྲང་བརྒྱ་ཕྲག་ཕྱེད་གཉིས། ཇ་འཁོར་དྲུག་ལྔ་བརྒྱ་ལྷག
།གོས་བཟང་སྣ་ཚོགས་བསྒྲིགས་པའི་ཕྱེ་ཕུར་ཆེ་བ་ཆ་

གཉིས། གོས་ཆེན་ཁྱད་དུ་འཕགས་པའི་བླ་བྲེ་བཅུ་ཕྲག་གཉིས། གཞན་ཡང་མཆོད་རྫས་གོས་དར་རས་སོགས་བསམ་གྱིས་མི་ཁྱབ་པ་བཅས་འབུལ་བ་བསྙེན་བཀུར་རྒྱ་ཆེན་པོ་ཕུལ་ཞིང༌། ཨེ་ཝྃ་བླ་བྲང་གི་ལྷ་ཁང་གསར་པའི་སྟེང་དུ་ཟངས་གསེར་གྱི་རྒྱལ་མཚན་ཆ།
གཉྫིར་ཆེ་ལེགས། བླ་བྲང་མཛོད་ནག་དུ་ཨིནྡྲ་ནཱི་ལའི་ཕྲེང་བ་རྒྱན་ལྡན་གཙོས་མཆོད་རྫས་དུ་མ་སྦྱོར་འཇགས་སོགས་མཛད་པ་རླབས་ཆེན་དང༌། གཞན་ཡང་དཔལ་དགེས་པ་རྡོ་རྗེའི་སྒྲུབ་ཐབས་ཀྱི་འགྲེལ་པ་ཟླ་ཟེར་གྱི་པར་གསར་དུ་བཞེངས་པ་དང༌།
རྒྱལ་བའི་བཀའ་འགྱུར་རོ་འཚལ་པར་བཏབ་ནས་བཞེངས་པ་སོགས་བཤད་སྒྲུབ་ཀྱིས་དུས་འདའི་རྨད་དུ་བྱུང་བའི་མཛད་པ་དཔག་ཏུ་མེད་པས་རྒྱལ་བསྟན་རིན་པོ་ཆེ་ཕྱོགས་ཀུན་ཏུ་དར་ཞིང་རྒྱས་པར་མཛད།
དགུང་ལོ་དྲུག་ཅུ་རེ་བརྒྱད་པ་ས་མོ་ལུག་གི་ཟླ་བ་གཉིས་པའི་ཚེས་ཀྱི་ཉིན་ཞིང་གཞན་དུ་གཤེགས་པའི་ཚུལ་བསྟན། གདུང་ཞུགས་འབུལ་རྗེ་ཉིད་ཀྱི་དབོན་འཇམ་དབྱངས་ཆོས་ཀྱི་བླ་མ།
རྡོ་རྗེ་འཛིན་པ་བཀྲ་ཤིས་བཟང་པོ། བསྟན་འཛིན་འབྱུང་གནས། ནམ་མཁའ་དཔལ་བཟང་རྣམས་ཀྱིས་མཛད་དེ། གདུང་འབུམ་རིན་པོ་ཆེ་དང་བཞུགས་གནས་ལྷ་ཁང་གསར་བཞེངས།
དུས་མཆོད་རྒྱུན་འཛུགས་སོགས་དགོངས་རྫོགས་ཀྱི་རིམ་པ་རྒྱ་ཆེར་སྒྲུབ་པ་དང༌། སླར་ཡང་དབོན་འཇམ་དབྱངས་ཆོས་ཀྱི་བླ་མ། མཛོད་དམ་ཆོས་བཅས་གདན་ས་གོང་འོག་ཏུ་བྱོན་ཏེ། འབུལ་ནོད། མང་འགྱེད་བཅས་གྱ་ནོམ་པ་དང༌།
ལམ་འབྲས་སུ་ཁ་བསྐངས་སྐུ་བརྙན་གསེར་ཟངས་ལས་བསྐྲུན་པ་མདའ་ཚད་ཁྲི་རྒྱབ་ཡོལ་བཅས་ཀྱི་མདུན་དུ་མཆོད་

རྫས་ཀྱི་རིགས་དང༌། ཟླ་བ་བྱུང་ངོ་ཅོག་ཏུ་གཙུག་ལག་ཁང་ལ་དགྲམ་རྒྱུའི་དུས་ཐང་ཐོག་ཚད་མ། དུས་ཇ་གཏན་འཛུགས་སོགས་རྣམ་དཀར་དགེ་རྒྱུན་དཔག་ཏུ་མེད་པ་སྒྲུབ་པར་མཛད། དམ་པ་འདི་ཉིད་སྔ་ཕྱིས་བསྟན་པ་ལ་སྐུ་དྲིན་ཆེ་ངེས་པར་གྱུར།
གཞན་ཡང་བསྟན་པའི་འཛིན་སྐྱོང༌། འགྲོ་དོན་ཕྲིན་ལས་སྤེལ་བ། ཞབས་བརྟན་སྐུ་རིམ་སྒྲུབ་པ། མྱ་ངན་ལས་འདས་ནས་སྐུ་གདུང་གི་བྱ་བའི་སྐབས་སུ་ངོ་མཚར་བའི་རྟགས་སོགས་བསམ་གྱིས་མི་ཁྱབ་པ་བྱུང་ཚུལ་རྣམས་རྗེ་ཉིད་ཀྱི་རྣམ་ཐར་དཔག་བསམ་ལྗོན་པ་ལས་རྟོགས་པས་གཟིགས་འཚལ།།
།།འཇམ་མགོན་ཚུལ་ཁྲིམས་ལྷུན་གྲུབ་ནི། རྒྱ་བོད་ཀྱི་སྐྱེ་བོ་དུ་མ་འདུ་བའི་ཡུལ་དར་རྩེ་མདོ་ཞེས་པ།
ཡབ་ཡུམ་ལས་འཕྲོ་དང་ལྡན་པ་གཉིས་ཀྱི་སྲས་སུ་དགེ་མཚན་དུ་མ་དང་བཅས་ཏེ། ཨ་ན་ལ་ཞེས་པ་མེ་འབྲུག་ལོར་སྐུ་འཁྲུངས། མཚན་ལྕགས་ཐར་ཞེས་གསོལ་ནས་ཡབ་ཡུམ་གཉིས་ཀྱིས་བསྐྱེད་བསྲིང་ནས་ཆ་ཆེར་ཕེབས་པ་དང༌།
རྡོ་གྲགས་སྒར་དུ་ཕེབས་ནས་དེ་གའི་བླ་མའི་དྲུང་དུ་ཡིག་ཀློག་རྣམས་བསླབས་པས་དཀའ་ཚེགས་མེད་པར་མཁྱེན། དགུང་ལོ་བཅོ་བརྒྱད་པ་ཆུ་མོ་བྱ་ལ་ཨེ་ཝྃ་དུ་ཕེབས་ཏེ་མཁན་ཆེན་ལྷུན་གྲུབ་དཔལ་ལྡན་གྱིས་མཚན་ཚུལ་ཁྲིམས་ལྷུན་གྲུབ་ཏུ་གསོལ།
མུས་པ་ཆོས་རྗེ་ཀུན་དགའ་རྒྱ་མཚོ་སོགས་མཁས་བཙུན་གྱི་སློབ་དཔོན་མང་དུ་བསྟེན་ཏེ་མདོ་སྔགས་ཀྱི་གཞུང་ཆེ་ཆུང་དུ་མའི་སྒྲོ་འདོགས་བཅད།
ཐོས་སྦྱོང་གི་སྐབས་སུ་ཉིན་རེར་ཡང་དཔེ་ཤོག་རིང་གྲྭས་ལྔ་དྲུག་རེ་འཛིན་པའི་ཐུགས་ཤེར་

འགྲན་ཟླ་བྲལ་བ་ཞིག་ཡིན་པར་གྲགས་ཤིང༌། བར་སྐབས་སུ་ལྷ་ས་ཇོ་བོ་སོགས་དབུས་ཕྱོགས་ཀྱི་གནས་ཆེན་དུ་མ་ལ་ཞབས་བསྐོར་དང༌། གདན་ས་ཆེན་པོ་དཔལ་ལྡན་ས་སྐྱར་མཇལ་ཁ་དང༌། རྟེན་གསུམ་རྣམས་ལ་མཆོད་འབུལ་བསྟན་འགྲོའི་དོན་དུ་སྨོན་ལམ་རྒྱ་ཆེར་སོགས་མཛད་ནས་ཕེབས།
བཅུ་དགུ་པ་ཤིང་ཕོ་ཁྱི་ལོར་འཇམ་མགོན་སངས་རྒྱས་ཕུན་ཚོགས་ཀྱིས་མཁན་པོ། ལས་ཀྱི་སློབ་དཔོན་དབུ་མཛད་ཕྲིན་ལས་རྒྱ་མཚོ། གསང་ཏེ་སྟོན་པ་གར་དབང་བསོད་ནམས་ལྷུན་གྲུབ་སྟེ་དགེ་འདུན་གྲངས་ཚང་བའི་དབུས་སུ་བསྙེན་པར་རྫོགས་ཤིང༌།
མཁན་ཆེན་དེ་ཉིད་ལས་བྱང་ཆུབ་སེམས་དཔའི་སེམས་བསྐྱེད། གསུང་ངག་ལམ་འབྲས་ཀྱི་གཙོས་དབང་ཁྲིད་ལུང་མན་ངག
།ཐེག་པ་ཆེ་ཆུང་གི་གདམས་པ་ཟབ་མོ་མང་དུ་གསན་ཞིང༌། གཞན་ཡང་ཤར་པ་ཡེ་ཤེས་བཟང་པོ། བདག་ཆེན་ཀུན་དགའ་བཀྲ་ཤིས། མཁན་ཆེན་བྱམས་པ་ཚུལ་ཁྲིམས་དཔལ་བཟང་པོ། མཚུངས་མེད་བསོད་ནམས་དཔལ་ལྡན་སོགས་དམ་པ་དུ་མའི་ཞབས་པད་བསྟེན་ཏེ་ཟབ་ཅིང་རྒྱ་ཆེ་བའི་དམ་པའི་ཆོས་མང་དུ་གསན་ཞིང་དམ་ཚིག་དང་སྡོམ་པ་རྣམས་གཅེས་པར་སྐྱོང་བའི་སྒོ་ནས།
དགེས་པ་རྡོ་རྗེ་སོགས་ཡི་དམ་གྱི་ལྷ་མང་པོའི་བསྙེན་སྒྲུབ་བཅས་མཐར་ཕྱིན་པར་མཛད།
དུས་རྒྱུན་དུའང་དགེས་རྡོར། རྣལ་འབྱོར་མ། སྒྲོལ་དཀར་སོགས་ཡི་དམ་གྱི་ལྷ་དུ་མའི་རིམ་གཉིས་ཀྱི་རྣལ་འབྱོར་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་སྡུད་པ་སོགས་ཆོས་སྤྱོད་གཏོར་མའི་རིམ་པ་ཁོ་ནས་དུས་འདའ་

བར་མཛད་དོ། །སོ་དྲུག་པ་ལྕགས་ཡོས་ལོར་འཇམ་མགོན་བསོད་ནམས་དཔལ་ལྡན་གྱིས་བཀའ་སྩལ་དང་ལེན་གྱི་སྒོ་ནས། སྟོད་མངའ་རིས་རབ་རྒྱས་གླིང་ཞེས་ཆོས་དཔལ་བཟང་པོས་བཏབ་པ། མཁས་གྲུབ་དུ་མའི་གདན་ས་དེར་ཕེབས་ཏེ་རྟེན་གསུམ་གསར་བཞེངས།
ཉམས་གསོས། དགེ་འདུན་གྱི་སྡེ་སྤེལ་བ། འཆད་རྩོད་སོགས་ལུགས་གཉིས་ཀྱི་སྒོ་ནས་བསྟན་འགྲོའི་དོན་རྒྱ་ཆེར་མཛད་ཅིང་ཡུན་རིང་དུ་བཞུགས། གདན་ས་འདི་ཉིད་གཙོས་གྲགས་ཆེའི་དགོན་སྡེ་རྣམས་ལ་འབུལ་སྐྱེལ་གྲྭལ་འགྱེད་སོགས་ལན་གྲངས་མང་དུ་མཛད།
ཞེ་དགུ་པ་ཤིང་འབྲུག་ལོར་ཁྲི་ཐོག་པ་བྱམས་པ་བཀྲ་ཤིས་ལྷུན་གྲུབ་ཀྱིས། གཞུང་ས་མཆོད་ཡོན། གདན་ས་གོང་བཅས་ལ་བཀའ་ཤོག་ཞུས་ནས་སྤྱན་འདྲེན་པའི་ཕོ་ཉ་བ་བཏང་སྟེ།
སཾ་སྐྲྀ་ཏར་བི་ཤྭ་བནྡྷུ་སྟེ་སྣ་ཚོགས་དབྱིག་ཅེས་པ་ཤིང་མོ་སྦྲུལ་ལོར། ཤྲཱི་ཨེ་ཝྃ་ཆོས་ལྡན་གྱི་དགོན་གནས་འདི་ཉིད་དུ་ཕེབས་ནས་འབུལ་བ་གྲྭ་འགྱེད་སོགས་རྒྱ་ཆེན་པོར་མཛད།
ལོ་དེའི་དབྱུག་པ་ཉའི་ཡར་ཚེས་བརྒྱད་ལ་རྒྱལ་ཚབ་ཏུ་མངའ་གསོལ་ཏེ། གདན་ས་ལོ་ལྔ་གནང་ལམ་འབྲས་ཚར་ལྔ་སོགས་བཤད་སྒྲུབ་ཀྱི་སྒོ་ནས་རྒྱལ་བའི་བསྟན་པ་རིན་པོ་ཆེ་ཉིན་མོ་ལྟར་གསལ་བར་མཛད།
བསྟན་འཛིན་གྱི་སློབ་མ་ཡང་ཞབས་དྲུང་ནམ་མཁའ་བསམ་འགྲུབ། ཤར་པ་བདག་ཆེན་རིན་ཆེན་མི་འགྱུར་བསྟན་པའི་རྒྱལ་མཚན། ཁང་གསར་དབོན་པོ་བསོད་ནམས་ལྷུན་གྲུབ་སོགས་ཡོངས་སུ་གྲགས་པ་དང་མ་གྲགས་པའི་སྐྱེས་ཆེན་བགྲང་ལས་འདས་པ་བསྐྲུན་པར་མཛད་དོ།
།

གཞན་ཡང་ལུགས་གཉིས་ཀྱི་སྒོ་ནས་བསྟན་པ་འཛིན་སྐྱོང་སྤེལ་གསུམ་ཁྱད་པར་དུ་འཕགས་པ་མཛད་ཅིང༌། བླ་བྲང་དུའང་གཡབ་ཆེན་དུ་སྟོན་པའི་སྐུ་བརྙན་ཟངས་གསེར་ལས་གྲུབ་པ། སྟེང་དུ་གསེར་ཟངས་ལས་གྲུབ་པའི་རྒྱལ་མཚན་ཆ་གཅིག་དང༌།
ལམ་འབྲས་ལྷ་ཁང་གི་སྟེང་དུ་རྒྱལ་མཚན་ཆེ་ལེགས་ཆ་གཅིག །གཉྫིར་གཅིག་དང༌། མདུན་གྱི་པད་རྒྱའི་ངོས་སུ་མཎྜལ་ཨེ་ཝྃ་མ་ཆ་གཅིག །དབང་ཁང་དུ་རྔ་ཆེན་གསེར་རིས་མ་སྤུས་ལེགས་བཅུ་གཅིག
།བཀའ་འགྱུར་ལྷ་ཁང་དུ་ཙནྡན་གྱི་སྐུ་སྒྲོས་གཙང་དུ་མ་བཞུགས་ཁྲི་བཅས་དང༌། མཛོད་ནག་དུ་སྤྱན་གཟིགས་སོགས་སྔ་ཕྱིར་རྗེ་ཉིད་ཀྱི་ཕྱག་ཏུ་བྱུང་བའི་དངོས་རྫས་རྣམས་ཕལ་ཆེར་བླ་བྲང་དུ་སྦྱོར་བ་གནང་བ་སོགས་བཀའ་དྲིན་ཁྱད་པར་དུ་འཕགས་པ་ཉིད་དོ།
།དགུང་ལོ་ང་ལྔ་པ་ལྕགས་ཕོ་ཁྱི་ལོའི་ཧོར་ཟླ་གཉིས་པའི་ཚེས་བཅུ་བཞི་ལ་ཞི་བར་གཤེགས་ནས། བྱམས་པ་བསོད་ནམས་བཟང་པོས་སློབ་མ་རྣམས་ལ་ཆོས་འཕྲོ་སྐྱོང་བ་དང༌།
སྐུ་གདུང་ཞུགས་འབུལ་སོགས་ཀྱང་རྗེ་དེ་ཉིད་དང་ཐར་རྩེ་ནམ་མཁའ་བསམ་འགྲུབ་སྟེ་མཁན་ཆེན་རྣམ་གཉིས་གཙོར་སྨོས་ཀྱིས་མཛད། དགོངས་རྫོགས་ཀྱི་ལག་ལེན་དོ་དམ་པ་ཞིང་གཤེགས་རང་གི་ཕྱག་མཛོད་དབོན་པོ་བསྟན་འཛིན་ལྷུན་གྲུབ་རང་ནས་ཐུགས་ཁུར་བཞེས་ཏེ་གདན་ས་ཆེན་པོས་གཙོས་འདི་ཁའི་མཁན་སློབ་དགེ་འདུན་བཅས་ལ་མང་འགྱེད་སོགས་འབུལ་བ་བསྙེན་བཀུར་རྒྱ་ཆེ་བ་དང༌།
གཞན་ཡང་ལམ་འབྲས་ལྷ་ཁང་དུ་བླ་མ་བརྒྱུད་པའི་ཁ་སྐོང་དུ་རྗེ་ཉིད་ཀྱི་སྐུ་བརྙན་དང༌།
མཆོད་རྫས་ཁྱད་པར་དུ་འཕགས་པ་དུ་

མ། གཙུག་ལག་ཁང་དུ་དུས་ཐང་ཆེ་ལེགས་བཞེངས་པ། དུས་ཇའི་རྟེན་སོགས་རྗེ་ཉིད་ཀྱི་སྐུ་ཆས་རྣམས་ཕལ་ཆེར་བླ་བྲང་རང་དུ་སྦྱར་བ་དང༌། བདག་དཔལ་ཆོས་ནས་ཀྱང་དངུལ་རྟ་རྨིག་མ་རྡོ་ཚད་གཉིས་དང༌། ཇ་འཁོར་དྲུག་བརྒྱ་ཐམ་པར་སྦྱོར་འཇགས་ཞུས་ཤིང༌།
གདན་སར་ཐར་པ་རྩེ་མཚུངས་མེད་ནམ་མཁའ་བསམ་འགྲུབ་པ་སྤྱན་དྲངས་ཏེ། རྩིས་འབུལ་ཡང་དག་པར་ཞུས་པ་སོགས་ཐུགས་ཀྱི་དགོས་པ་ཡོངས་སུ་རྫོགས་པའི་ཐབས་མཆོག་བླ་ན་མེད་པར་བསྒྲུབས་པས་ཞིང་འདིའི་མཛད་པ་རེ་ཞིག་མཐར་ཕྱིན་པ་ཉིད་དོ།།
།།བདག་སོགས་འགྲོ་བ་རྣམས་ཀྱི་སྐྱབས་མགོན་བྱམས་པ་ནམ་མཁའ་བསམ་འགྲུབ་དཔལ་བཟང་པོའམ། མཚན་གཞན་ཀུན་དགའ་མཚན་དཔེས་རྒྱལ་མཚན་དུ་གྲགས་པ་འདི་ཉིད་ནི།
ཞབས་དྲུང་ནམ་མཁའ་སངས་རྒྱས། ནམ་མཁའ་རིན་ཆེན། ཞྭ་ལུ་མཁན་ཆེན་ཤེས་རབ་རྒྱ་མཚོ་སོགས་སྐྱེས་ཆེན་དུ་མའི་འཁྲུངས་ཡུལ་ཤབ་སྟོད་རྗེ་ལུང་ཞེས་པར། ཡབ་བྲང་ཏི་པའི་དབོན་རིགས་ལས་གྱེས་པ་འཇམ་དབྱངས་ཤེས་བྱ་བཟང་པོའི་སྐུ་མཆེད་རྒྱལ་པོ་ལགས་ཞེས་པའི་སྲས་དབོན་པོ་གཡང་འཛོམ་དུ་གྲགས་པ་དང༌།
ཡུམ་རྒྱལ་མཁར་རྩེ་པ་ཆོས་རྒྱལ་རབ་བརྟན་ཀུན་བཟང་གི་རིགས་རྒྱུད་ཞལ་དཀར་མས་སངས་སུ་གྲགས་པའི་སྲས་མོ་དབོན་ས་ཚེ་བཀྲས་ཤེས་གཉིས་ཀྱི་སྲས་སུ།
འཛིན་བྱེད་ཅེས་པ་མེ་ཕོ་བྱི་བའི་ལོ་སྟོད་དུ་རེས་གཟའ་ལྷའི་བླ་མས་སྐར་མ་སྨིན་དྲུག་ལ་སྤྱོད་པའི་དུས་ཚེས་བཟང་པོར་སྐུ་འཁྲུངས།
མཚན་པདྨ་ཞེས་གསོལ་ནས་ཡབ་ཡུམ་གྱིས་བསྐྱེད་བསྲིངས་ཏེ། དགུང་ལོ་བཞི་ཙམ་དུ་ཕེབས་དུས་ཁུ་བོ་ཤེས་

བྱ་བཟང་པོ་ཨེ་ཝྃ་བླ་བྲང་གདན་ས་གནང་སྐབས། ཆབ་ཚན་ལ་ཆིབས་སྒྱུར་གནང་བ་དང་ཞལ་མཇལ་ཏེ་ཕྱག་དབང་དང་བྱིན་རླབས་སྨོན་ལམ་རྒྱ་ཆེར་སྩལ། སྐུ་ན་ཆུང་ངུ་ནས་སྔོན་གོམས་བག་ཆགས་བཟང་པ་སད་པས་ཆོས་ལ་འདུན་ཞིང༌།
བཙུན་པ་ཞིག་ལ་སྐོམ་པ་ཆུ་འདོད་ལྟར་གདུངས་ཀྱང་ཡབ་ཡུམ་ནས་ལོ་བཅུ་གསུམ་ལ་ཁུ་བོ་རྣམས་ཆོས་ལ་ཕེབས་པའི་འཕྲོད་ལམ་ཡིན་ཟེར་ནས་མ་གནང༌། བཅུ་གཉིས་ཀྱི་བར་ཁྱིམ་དུ་བཞུགས་དགུང་ལོ་བཅུ་གསུམ་པ་ས་ཕོ་བྱི་ལོ་ཧོར་ཟླ་ལྔ་པའི་ཚེས་ལྔ་གཟའ་སྐར་འཕྲོད་སྦྱོར་ལེགས་འཛོམ་གྱི་ཉིན་ཨེ་ཝྃ་ཆོས་ལྡན་དུ་ཕེབས།
དགོན་པ་གཟིགས་པ་ཙམ་གྱིས་བཅོས་མིན་གྱི་དད་པ་ཐུགས་རྒྱུད་ལས་འཁྲུངས་པས་ཕྱག་མང་དུ་ཕུལ་ནས་དགོན་ནང་དུ་ཕེབས།
དེ་སྐབས་སུ་ཞྭ་ལུ་མཁན་ཆེན་ཤེས་རབ་རྒྱ་མཚོ་དང༌། ཤེས་བྱ་བཟང་པོ་རྣམ་གཉིས་ནི་ཞིང་དུ་གཤེགས། གཞན་ལེགས་སྟོན་ཉེས་སྤང་སློབ་པའི་གཤེས་གཉེན་རེ་ཞིག་བར་མ་བྱུང་ཡང༌།
དམ་པ་འདི་ཉིད་སྔོན་གོམས་ཀྱི་ལས་འཕྲོ་སད་པས་ཆོས་རྣམས་རང་གྲོལ་དུ་མཁྱེན་པར་འགྱུར་མོད། འོན་ཀྱང་མཁས་བཙུན་རྡོ་རྗེ་བསྟན་འཛིན་སོགས་བཤེས་གཉེན་འགའ་ཞིག་བསྟེན་ཚུལ་གྱི་ཡིག་ཀློག་ནས་བརྩམས་ཏེ་འདོན་སྒྲིག་ཀུན་སྤྱོད་ཐེག་པ་ཆེ་ཆུང་གི་གཞུང་ལུགས་ལག་ལེན་ཕྲ་མོ་ཚུན་སྔ་ཕྱིར་ཅི་རིགས་པ་བསླབ་སྦྱངས་གནང་བའི་ཚུལ་བསྟན་པས་མཁས་པ་ཆེན་པོར་གྱུར་ཏོ།
།དགུང་ལོ་བཅུ་བཞི་པ་མེ་གླང་ལོར་བྱམས་པ་ཚུལ་ཁྲིམས་དཔལ་བཟང་པོས་མཁན་པོ་དང༌།
མཚུངས་མེད་བསོད་ནམས་དཔལ་ལྡན་ལས་སློབ། གསང་ཏེ་སྟོན་པ་བསྟན་

འཛིན་ལྷུན་གྲུབ་དཔལ་བཟང་པོ། དུས་བགོ་བཤེས་གཉེན་རྡོ་རྗེ་བསྟན་འཛིན་བཅས་དགེ་འདུན་གྲངས་ཚང་བའི་དབུས་སུ་རབ་ཏུ་བྱུང་སྟེ་མཚན་ནམ་མཁའ་བསམ་འགྲུབ་དཔལ་བཟང་པོར་གསོལ། ལོ་རེ་ཞིག་གི་བར་ཨེ་ཝྃ་པའི་ཚོགས་འདོན་ཆོས་སྤྱོད་ཆོ་ག་རྣམས་དང༌།
བྲིས་ཐིག་དབྱངས་རོལ་སོགས་སློབ་གཉེར་གནང་ཞིང་གཙུག་ལག་ཁང་དུ་སྒྲིག་རྒྱུག་ཀྱང་མཛད། དགུང་ལོ་བཅུ་དགུ་པར་ཤར་ཆེན་བློ་གྲོས་གྲགས་པས་མཁན་པོ། མཚུངས་མེད་བསྟན་འཛིན་ལྷུན་གྲུབ་པས་ལས་སློབ།
སླེ་ལུང་མཁན་ཆེན་རྡོ་རྗེ་བརྟན་པས་གསངས་ཏེ་སྟོན་པ། བྱམས་པ་བསོད་ནམས་བཟང་པོས་དུས་བགོ་བ་སྟེ་དགེ་འདུན་གྲངས་ཚང་བའི་དབུས་སུ་བསྙེན་པར་རྫོགས་ཤིང༌།
བསླབ་གསུམ་ཁྲིམས་ཀྱིས་མཛེས་པའི་བསྟན་པའི་རྒྱལ་མཚན་དུ་གྱུར་ཏོ། །ཁྱད་པར་རྡོ་རྗེ་འཆང་བསོད་ནམས་དཔལ་ལྡན་པའི་དྲུང་དུ། རྣལ་འབྱོར་དབང་ཕྱུག་བིརྺ་པའི་བཞེད་སྲོལ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་ཁྲིད།
རྒྱུ་ལམ་གྱི་དབང༌། བྱིན་རླབས་རྒྱབ་ཆོས་ལུང་ཕལ་ཆེར་ཡོངས་རྫོགས་བཅས་ཤིན་ཏུ་ཟབ་རྒྱས་དང༌། སྒྲུབ་ཐབས་བརྒྱ་རྩ། རྗེ་དཀོན་མཆོག་ལྷུན་གྲུབ་ཀྱི་བཀའ་འབུམ་སོགས་དབང་ལུང་མན་ངག་མང་དུ་གསན།
གཞན་ཡང་ཁྱབ་བདག་བླ་མ་བསྟན་འཛིན་ལྷུན་གྲུབ་དཔལ་བཟང་པོ། མཁན་ཆེན་བསོད་ནམས་བཟང་པོ། སྤྲོ་ལུང་བསོད་ནམས་ཆོས་འཕེལ། སྦས་པའི་རྣལ་འབྱོར་རྒྱ་རོང་པ་སངས་རྒྱས་བསྟན་པ་སོགས་དམ་པ་མང་པོ་བསྟེན་ནས་དམ་པའི་ཆོས་མང་པོ་གསན་པའི་ཚུལ་ནི་

གསན་ཡིག་ལོགས་སུ་ཤེས་པར་བྱའོ། །དེ་སྐབས་ཤིག་ན་མདོ་ཁམས་ཐང་སྐྱ་ཞེས་པར་མར་མེ་དུས་རྟེན་འབུལ་སྡུད་ལ་ཕེབས་དགོངས་ཡོད་ཀྱང༌། ཞབས་དྲུང་ནམ་མཁའ་རྒྱལ་མཚན་ཞི་བར་གཤེགས་པར་བརྟེན། ཕྱག་མཛོད་སྟོང་བཟང་བས་གཙོས་གྲྭ་ཚང་རྣམས་ཀྱིས་གསོལ་བ་བཏབ་ནས་ཐར་རྩེའི་གདན་སར་མངའ་གསོལ་ཏེ།
རྗེ་ཉིད་ཀྱིས་ཁྱད་པར་དུ་འཕགས་པའི་མཛད་པས་གདན་ས་སྐྱོང་ཞིང་ཐོས་བསམ་ཀྱང་ཕུལ་དུ་བྱུང་བ་གནང་ནས། བསྒོམ་པས་ཉམས་སུ་མྱོང་བའི་ཚུལ་ནི།
དུས་རྒྱུན་དུ་དཔལ་ཀྱེ་རྡོ་རྗེ། རྡོ་རྗེ་རྣལ་འབྱོར་མ། བིར་སྲུང༌། ལམ་ཟབ་ཕྱི་ནང༌། སྒྲོལ་དཀར། མགོན་དཀར། ཁྲོ་བཅུ་སོགས་ཡི་དམ་ཆོས་སྐྱོང་མང་པོའི་བསྐྱེད་རྫོགས་བཟླས་བསྒོམ་མཆོད་གཏོར་སོགས་ལ་བརྩོན་ཞིང༌།
ཁྱད་པར་དགེས་རྡོར་བཞི་ཡི་བསྙེན་པ། ཀུན་རིག །འཇིགས་བྱེད། སྒྲོལ་དཀར། ཚེ་དཔག་མེད། གུར་གྱི་མགོན་པོ་སོགས་ཡི་དམ་ཆོས་སྐྱོང་དུ་མའི་བསྙེན་སྒྲུབ་བཅུ་ཆའི་སྦྱིན་སྲེག་བཅས་མཐར་ཕྱིན་པར་སོགས་བཤད་སྒྲུབ་ཁོ་ནས་དུས་འདའ་བར་མཛད་དེ།
བར་སྐབས་སུ་གདན་ས་ཆེན་པོ་སོགས་གཙང་དབུས་ཀྱི་གནས་གཟིགས་ཕལ་ཆེར་དང་མཆོད་འབུལ་སྨོན་ལམ་སོགས་རྒྱ་ཆེར་མཛད་ཅིང་སྤྲོ་ལུང་དུ་མང་ཐོས་བསོད་ནམས་ཆོས་འཕེལ་མཇལ་དུ་ཕེབས་པའི་ཚེ།
རྗེ་དེ་ཉིད་གཟིམས་ཁང་གི་སྒོར་སྤོས་སྣ་མཇལ་དར་བཅས་བསུ་བ་དང་བཀུར་སྟི་དཔག་མེད་མཛད། ཚེ་དབང་ཞིག་ཞུས་པས་ཚེ་བུམ་ལ་བདུད་རྩི་བབས་པ་སོགས་སྐུ་ཚེ་དང་བསོད་ནམས་རྒྱས་པའི་རྟེན་འབྲེལ་ཤིན་ཏུ་ལེགས་པར་བྱུང་ངོ༌།
།སླར་གནས་ས་ཐར་པ་རྩེར་ཕེབས་ཏེ་ལུགས་གཉིས་ཀྱི་

སྒོ་ནས་འཛིན་སྐྱོང་དང་བཤད་སྒྲུབ་སྤེལ་མས་མཛད་ཕྲིན་བཟང་པོ་གོང་འཕེལ་དུ་བཞུགས་སྐབས། ས་མོ་བྱ་ལོར་ཁྲི་ཐོག་པ་མཁན་ཆེན་ཚུལ་ཁྲིམས་ལྷུན་གྲུབ་ཞིང་ལ་ཕེབས་ཏེ། བླ་བྲང་ཁག་དང་གྲྭ་ཚང་རྣམས་ཀྱིས་གསོལ་བ་ནན་ཆེར་བཏབ་ཅིང༌།
གཙོ་ཆེར་ས་སྐྱོང་མི་དབང་ཆེན་པོ་གདན་ས་གོང་སོགས་ཀྱི་བཀའ་ཕེབས་པ་དང་བཅས། བསྟན་དོན་ཐུགས་ལ་བཅངས་པའི་སྒོ་ནས་ལྕགས་ཕོ་ཁྱི་ལོ་ཧོར་ཟླ་བཅུ་གཉིས་པའི་ཚེས་བཅོ་ལྔའི་ཉིན།
རྡོ་རྗེ་འཆང་ཆེན་པོའི་ཆོས་ཀྱི་ཁྲི་ག་ལ་བ་དེར་མངའ་གསོལ་ཞིང་གོང་ས་ཡན་ཕྱིན་ཀྱི་སྐུ་ཚབ་རྣམས་དང་བླ་བྲང་ཁག་འདུས་ཚོགས་བཅས་ཀུན་གྱིས་བཀྲ་ཤིས་དགའ་སྟོན་རྒྱ་ཆེན་པོ་ཕུལ། རིམ་གྱིས་ལམ་འབྲས་བུ་དང་བཅས་པའི་གདམས་པ་ཟབ་ཁྲིད་སྨིན་རྒྱས་སྔ་ཕྱིར་ཚར་གསུམ།
སོ་སོ་ཐར་པའི་སྡོམ་པ་དགེ་བསྙེན་དགེ་ཚུལ་དགེ་སློང་རིམ་ཅན་དུ་སྩལ་བ་བགྲང་ལས་འདས་པ་དང༌། བྱང་ཆུབ་སེམས་དཔའི་སེམས་བསྐྱེད་ཀྱང་དུ་མ་སྩལ་ཞིང་སྔོན་དུ་ཐར་རྩེར་བཞུགས་སྐབས་རྡོ་རྗེ་ཕྲེང་བའི་དབང་བསྐུར་ཚར་གཉིས་དང༌།
ངན་སོང་སྦྱོང་རྒྱུད་བཅུ་གཉིས་ཀྱི་དབང་ལུང་གྲངས་དུ་མ། གཞན་ཡང་སྔ་ཕྱིར་རྡོ་རྗེ་ཐེག་པའི་དཀྱིལ་འཁོར་མང་པོའི་དབང་བསྐུར་སྒྲུབ་ཐབས་བརྒྱ་རྩ་རྒྱ་མཚོ་སོགས་རྗེས་གནང་དཔག་མེད།
གྲོལ་ལམ་ཁྲིད་མན་ངག་གི་གནད། ཐེག་པ་ཆེ་ཆུང་གི་ཕྱག་ཁྲིད་ལུང་སོགས་ཟབ་ཆོས་དཔག་ཏུ་མེད་པས་སྐལ་ལྡན་གྱི་གདུལ་བྱ་རྣམས་ཚིམ་པར་མཛད་ཅིང༌།
དེའི་ཚེ་བསྟན་འཛིན་གྱི་སློབ་མ་ཡང་གཙོ་བོར་སྨོས་ན། གངས་ཅན་གྱི་མགོན་

པོ་དཔལ་ས་སྐྱ་པ་སྔགས་འཆང་བསོད་ནམས་རིན་ཆེན་ཡབ་སྲས། ཞབས་དྲུང་ཀླུ་སྡིངས་པ་རིན་ཆེན་མི་འགྱུར་རྒྱལ་མཚན། ཁང་གསར་དབོན་རིན་པོ་ཆེ་བསོད་ནམས་ལྷུན་གྲུབ། རྗེ་རང་གི་སྐུ་དབོན། བྱམས་པ་བཀྲ་ཤིས་ལྷུན་གྲུབ་ཀྱི་སྐུ་དབོན་སངས་རྒྱས་ཡེ་ཤེས་སོགས་མཁས་བཙུན་བཟང་གསུམ་དུ་མ་དང༌།
བདག་དཔལ་ཆོས་ཁུ་དབོན་སོགས་ཡོངས་སུ་གྲགས་པ་དང་མ་གྲགས་པའི་ཐོས་བསམ་གྱིས་ཕྱུག་པའི་དད་ལྡན་གྱི་སློབ་མ་བགྲང་བ་ལས་འདས་སོ།
།གཞན་ཡང་ཨེ་ཝྃ་པའི་བསྟན་པ་སྤྱི་སྒེར་ལུགས་གཉིས་ཀྱིས་འཛིན་སྐྱོང་སྤེལ་གསུམ་འགྲན་ཟླ་དང་བྲལ་བ་མཛད་ཅིང༌། བླ་བྲང་དུ་སྦྱོར་འཇགས་མང་པོ་གནང་ཞིང་ཁྱད་པར་ཆོས་དུང་རིན་པོ་ཆེས་དངུལ་གཤོག་གསར་བསྒྲོན་ལ་ཕྲ་རྒྱན་ངོ་མཚར་བ།
གཙུག་ལག་ཁང་གི་དགེ་འདུན་གྱི་གསོལ་ཇའི་སྣོད་དུ་འགྲིམ་རྒྱུའི་ཟངས་ལྟིབ་སྤུས་ལེགས་ཆ་དྲུག །མཛོད་ནག་ཏུ་སྤྱན་གཟིགས་དུ་མ། གཟིམས་ཆུང་དུ་སྒམ་གསེར་རིས་མ་སྤུས་ལེགས་ཆ་གསུམ་ཁྲི་དང་བཅས་པ།
ལྷག་པར་ས་སྐྱོང་མི་ཡི་དབང་པོའི་ཞབས་དྲུང་ནས་གཏན་ཚིགས་རིན་པོ་ཆེ་ཐུགས་སྩོལ་གནང་པ་འདི་ཁོ་ནའང་བླ་བྲང་རིམ་བྱོན་རྣམས་ལ་བཀའ་དྲིན་གཞལ་དུ་མ་མཆིས་པ་བཅས་བསྟན་སྤྱི་ལ་ཐུགས་རྗེ་ཤིན་ཏུ་ཆེ་བར་བཞུགས་ཀྱང༌།
ཐར་རྩེའི་གདན་སར་འཛིན་སྐྱོང་རྒྱ་ཆེ་བར་བརྟེན་གཞུང་ས་སོགས་སུ་དགོངས་ཁྲོལ་ཞུས་ནས་བླ་བྲང་གི་གདན་ཚབ་དཔལ་ཆོས་ཀྱིས་ཞབས་འགྱུར་ཞུས་ཤིང༌།
ཆུ་གླང་ཟླ་བ་བརྒྱད་པའི་ཚེས་བརྒྱད་གཟའ་སྐར་བཟང་པོ་འཛོམ་པར་དཔོན་སློབ་རྣམས་བཀྲ་ཤིས་པའི་དགའ་སྟོན་དང་བཅས་

ཏེ། ཐར་རྩེར་ཟུར་བཞུགས་མཛད་པའི་ཕེབས་འཕྲལ་རྒྱལ་བའི་བཀའ་བསྟན་བཅོས་འགྱུར་རོ་འཚལ་ཚང་མ་ཕྱག་ཏུ་འབྱོར་བ་སོགས་སྐུ་བསོད་རྨད་དུ་བྱུང་ཞིང་གླེགས་ཤིང་གདོང་དར་བཞུགས་ཁང་ཀུན་དགའ་ར་བ་སོགས་ཁྱད་དུ་འཕགས་པའི་བཀུར་སྟི་བཅས་མདོར་ན་མཛད་པ་དང་འཕྲིན་ལས་བཟང་པོ་བསྟན་འགྲོའི་དོན་ལ་གཡེལ་མེད་དུ་ཡུན་རིང་བཞུགས་པ་མཛད་ཅིང་སྐུ་ཚེའི་སྨད་མྱ་ངན་ལས་མ་འདའི་གོང་ལོ་བཞི་ལྔ་ཙམ་ནས་མཆོག་དམན་གང་ལའང་རྟག་པ་མི་འདུག་ཅིང༌།
དུས་སྙིགས་མར་སོང་བའི་ཆོས་དང་འཇིག་རྟེན་གྱི་བྱ་བྱེད་སོགས་དང༌། ཉེ་བར་གདན་ས་འདི་སྐོར་གྱི་སྒྲིག་ལམ་ཀུན་སྤྱོད་ཐམས་ཅད་འགྱུར་ཞིང་སྔར་ཤུལ་མི་གནས་པ་དང༌།
དགེ་འདུན་རྣམས་ཀྱང་ཐུགས་སྤྱོད་འཚུབས་ལ། དམ་ཚིག་གཅེས་སྤྲས་ཆུང་བ་འདི་རྣམས་སེམས་སྐྱོ་ཤས་ཤིན་ཏུ་ཆེ་བར་འདུག་གསུངས། སྐུ་དབོན་བགྲེས་གཞོན་གཉིས་དང་རྗེས་སློབ་རྣམས་ལ་ཞལ་ཆེམས་ལྟ་བུའི་གསུང་རིགས་ཁོ་ནར་མཛད་ཅིང༌།
ཆོས་དང་འཇིག་རྟེན་གྱི་བྱ་བཞག་དང༌། ཐེ་ཚོམ་གཅོད་དགོས་རིགས་ང་ལ་དྲིས་དང་སྐྱོན་མེད་གསུངས་ཤིང༌། སྐབས་འགར་ས་སྐྱའི་གདུང་བརྒྱུད་སྐུ་མཆེད་འདི་རྣམས་ལ་ལམ་འབྲས་སོགས་དབང་ལུང་འགའ་ཞིག་ད་དུང་དབུལ་དགོས་བཀའ་ཡང་ཡང་ཕེབས་རུང་བགྲང་བྱའི་སྟབས་དགོངས་བཞེད་ལྟར་འབུལ་མི་ཐུབ་འདུག་པའི་སེམས་ལས་ཆེ།
གང་ལྟར་ས་སྐྱར་མཇལ་ཕྱག་ལ་མ་བཅར་ན་ཐབས་མི་འདུག་གསུང་ཞིང༌།
ལྕགས་ལུག་ཟླ་ཚེས་ལ་ས་སྐྱར་ཕེབས། གོང་མ་རིན་པོ་ཆེ་བདག་ཆེན་

དགེས་རྡོར་གྱི་ལྗགས་བསྙེན་གྲོལ་བ་དང་འགྲིགས་པས་ཐུགས་དགེས་པར་མཛད། བླ་མ་ཡི་དམ་དབྱེར་མེད་དུ་སྒྲུབ་པ་འདི་འགྲུབ་པར་རང་ཡིན་རྟེན་འབྲེལ་ཤིན་ཏུ་ལེགས་གསུང༌། རིག་འཛིན་ཕོ་བྲང་དུ་སྐུ་ཚེ་ཚེ་སྒྲུབ་ཀྱི་བཅད་རྒྱ་ཟླ་བ་གསུམ་ལྷག་ཙམ་གནང༌།
མཚམས་བར་རྣམས་སུ་གོང་མ་སྐུ་མཆེད་ལ། གདུགས་དཀར་གྱི་རྗེས་གནང་དང་བྱད་འགྲོལ་སོགས་དབང་ལུང་འགའ་ཞིག་ཕུལ་བ་རྣམས་གསང་བ་ལྟར་མཛད། སླར་ཡང་ཨེ་ཝྃ་དུ་ཕེབས།
ཆུ་བྱ་ལོར་ས་སྐྱ་བདག་མོ་ཕེབས་པའི་ལེགས་འབུལ་སོགས་གང་སྤྱིར་ས་སྐྱ་ལ་ཅིས་ཀྱང་འགྲོ་དགོས་གསུངས་ས་སྐྱར་ཕེབས་ཏེ། མཇལ་འཕྲད་གསུང་མོལ་ཤིན་ཏུ་ཐུགས་ཡིད་ཚིམ་པར་མཛད། རྟེན་འགངས་ཆེ་བ་རྣམས་ལ་གསེར་ཆབ།
བརྒྱ་མཆོད་རྒྱས་པར་ཕུལ། བསྟན་པ་རྒྱས་པའི་སྨོན་ལམ་ཡང་དག་པར་གནང༌། སྒོ་རུམ་གྱི་གཙོས་མགོན་ཁང་སོ་སོར་ཕེབས་ཏེ། བསྐང་གསོ་ཕྲིན་བཅོལ་རྒྱས་པར་མཛད། གོང་མའི་ཞབས་བརྟན་ཚེ་སྒྲུབ།
བྲག་རྫོང་མའི་སྲུང་བཟློག་སོགས་བཅད་རྒྱར་རིག་འཛིན་ཕོ་བྲང་དུ་ཟླ་བ་དགུའི་བར་ལ་བཞུགས། དེ་སྐབས་ནས་སྐུ་ཁྲག་དང་སྐུ་བད་ལ་བརྟེན་པའི་སྤྱན་གཉིས་འགྲིབ་ཚབས་ཆེ་ཞིང་སྐུ་གཟུགས་འང་བབ་ལྕི་བ་བཅས་ཡང་ཡང་བགྲོད་དཀའ་བའི་ད་འཆི་བ་ནམ་བྱུང་གི་བར་སྒྲུབ་པ་དང་ཁ་ཏོན་ཁོ་ནར་དབེན་པ་འདི་སྐོར་ཞིག་ལ་བཞུགས་དགོས་གསུངས་ཀྱང༌།
ངོར་ནས་སྐུ་དབོན་རྣམས་ཀྱིས་ཕེབས་བསྐུལ་ནན་ཆེར་ཕུལ་བར་གསན་ཏེ་ཕེབས་པའི་ཞལ་བཞེས་

གནང༌། གོང་མ་སྐུ་མཆེད། ཡུམ་རྗེ་བཙུན་ཕྱག་མཛོད་རྣམས་ལ་སོ་སོར་བསྟན་སྤྱིའི་བྱ་གཞག་དང༌། དུས་དང་གནས་སྐབས་འདི་དག་བསྟུན་པའི་མཛད་ཁྱབ་ཐུགས་བསྐྱེད་བརྩེ་བཞེས་དགོས་ཚུལ་དང༌། འདས་མ་འོངས་སོགས་ཀྱི་ཞལ་ཆེམས་ལྟ་བུའི་གསུང་གླེང་མང་དུ་གནང༌།
ད་ནི་རྒན་པོའི་ཚེ་འདིར་མཇལ་ཐུབ་པ་ནི་མི་འོང་གསུངས། ཡུམ་དང་རྗེ་བཙུན་རྣམས་སྤྱན་ཆབ་ཉིལ་བར་མཛད་ཅིང་ཐུགས་ཤིན་ཏུ་བྲེང་པས་དཔོན་སློབ་འབྲལ་མི་ཕོད་པ་ཙམ་མཛད།
ཟླ་༡༠ཚེས་ལ་ངོར་དུ་ཕེབས་ཏེ། ད་ས་སྐྱའི་ཕྱོགས་ཀྱི་བྲེལ་བ་ཆོད་པ་ཡིན་བློ་བདེ། ན་སོ་རྒས་མིག་མི་གསལ་ཀྱང་བསྟན་པའི་བྱ་བ་བྱས་ཟིན་པ་ཡིན། ཁྱེད་རང་རྗེས་འཛིན་རྣམས་སློབ་གཉེར་སོགས་ལ་ཧུར་བསྐྱེད་དང་གདན་ས་འགན་ཁུར་གྱིས་གསུངས་ཏེ་ཐུགས་དམ་ཁོ་ན་བཞུགས།
ཤིང་ཁྱི་ནས་བཟུང་སྤྱན་གཉིས་བསྙུང་བབ་ཁོ་ནས་སྐུ་གཟུགས་ཅུང་ཟད་བབ་ལྕི་བར་གྱུར། དེ་སྐབས་བདག་དཔལ་ལྡན་ཆོས་སྐྱོང་གི་གཙོས་མདོ་ཁམས་ནས་འབྱོར་བའི་སྐལ་ལྡན་དད་ཅན་ཕལ་ཆེར་ལ་ཞལ་མཇལ་གསུང་སྒྲོས་མཛད།
དཔལ་ས་སྐྱ་པ་དང་རྗེ་དབོན་རྣམས་ནས་ཞབས་བརྟན་རྒྱས་པར་བསྒྲུབས། ཟླ་ ༡༢་ཚེས་༨ ཉིན་ཉི་མ་རྩེ་ཤར་ནས་ཤར་གྱི་ཉི་གཟིགས་ཀྱི་ནམ་མཁའ་དཀར་སར་འགྲོ་ཁྲུས་ཤིག་བྱེད་པ་ཡིན་ཁམས་དངས་པར་འོང་གསུངས་ཏེ་ཁྲུས་མཛད་ཐུགས་སྤྲོ་བའི་ཚུལ་གྱིས་བཞུགས་ཏེ་དེའི་ཉིན་མདུན་ཐད་ཀྱི་ཉིན་ནམ་མཁའ་གཞའ་སྤྲིན་གྱིས་ཁེངས་པ་དང་ལྷག་པར་ཤར་ཕྱོགས་ནས་འཇའ་སྤྲིན་ཀུ་ཤའི་

ཆུན་པོ་འདྲ་བ་ཞིག་ཤར་གྱིས་དཔྱངས་འདུག་སྐབས་སྤྱན་ནམ་མཁའ་གཅེར་གྱིས་གཟིགས་ནས་ཕྱག་ཐལ་མོ་མཛད་སྤྱན་ཆབ་བསིལ་ཞིང༌། རྒྱལ་བ་རྡོ་རྗེ་འཆང་ཀུན་དགའ་བཟང་པོ། གུ་རུ་གཙོ་འཁོར་དང༌། རྒྱལ་བ་བྱམས་པ་རྣམས་ཕེབས་འདུག
།སྤོས་སྤོར་མཆོད་པ་ཕུལ་གསུངས་ད་དུང་ནམ་མཁར་གཟིགས་ཏེ་ཞལ་འཛུམ་འཛུམ་པ་མཛད་པ་སྐུ་མདུན་དུ་སྡོད་མི་རྣམས་ཀྱི་དངོས་མཐོང་ཡིན་འདུག་ཅིང༌། རིམ་གྱིས་གཟིམས་མལ་དུ་ཕེབས་ཞག་བཞིའི་བར་རགས་པའི་གསོལ་ཟས་སྤངས་ཏེ་ཐུགས་དམ་ཁོ་ན་རང་དུ་བཞུགས།
རྗེས་སྒྲུབ་དང་སྐུ་པུར་སྦྱང་སོགས་ཀྱི་ཞལ་ཏ་ཞིབ་པར་མཛད། ཚེས་བཅུ་གཉིས་ཀྱི་སྔ་དྲོ་གདོང་སྤྲས་བླ་མ་སྐུ་སྐྱེ་ཕེབས་ཡོད་ན་མྱུར་དུ་ཐོངས།
ང་དེ་རིང་ལས་སྡོད་བདོག་མི་འདུག །གཟའ་སྐར་དེ་འབྲིང་ཙམ་ཞིག་ལ་ཁེལ་བ་ཡོད་པ་ཁྱེད་རང་ཚོ་ཅུང་བསོད་ནམས་ཁེལ་བ་ཡིན་ནམ་གསུངས། སྐུ་སྐྱེ་ལ་ཕྱག་དབང་མཛད་ཁྱེད་དམ་ཚིག་མ་ལོག་པ་ཡིན་གསུངས་བཀའ་འདྲི་ཅུང་ཟད་གནང༌།
སྐུ་དབོན་རྣམ་གཉིས་ལ་སྦྱན་གཟིགས་ཤིང་ཤོག་གསུངས་པའི་ཕྱག་བརྡ་གནང་སྟེ་ཕྱག་ལ་འཇུས་དབུ་གུག་གུག་ཐུགས་དམིགས་འདྲ་བ་རེ་མཛད་ནས། རིམ་གྱིས་ལྗགས་དབུགས་དྲག་པོ་མ་ཡིན་པའི་དལ་བུའི་ནར་ནར་ཕྱུང་དེ་འཕྲལ་ཕྱག་མཉམ་བཞག་མཛད།
དབུ་གཡོན་དུ་ཕྱོགས་སུ་ཅུང་ཞིག་ཡོན་ཙམ། ཞབས་གཉིས་རྒྱལ་པོ་རོལ་པའི་སྟབས་ཀྱིས་ཙོག་པུར་བཞུགས་ཏེ་ནམ་གྱི་ཐུན་བར་མར་གཟུགས་སྐུ་ཆོས་དབྱིངས་སུ་ཐིམ།
ཤངས་གཡོན་ནས་བྱང་སེམས་དཀར་

པོ་ཞིག་འཛག་ཅིང་དབུ་གཙུགས་ནས་ཟིལ་པ་ཕྲོམ་མེར་སྐུ་གཟུགས་དྲང་ཐལ་ཏེ་སོང་ནས་ཞག་གསུམ་སོང་བ་དང་དབུ་ཅུང་གུག་ཙམ་ལས་གདུང་ཆེར་ཡོ་བ་སོགས་མི་འདུག །གཤེགས་པ་དེ་ནུབ་ནས་བཟུང་ཀྱེ་རྡོར་སྒྲུབ་མཆོད་ལམ་ཟབ་བླ་མཆོད་སོགས་རྒྱུན་ལྡན་དང༌།
གདན་ས་ཆེ་ལའང་བསག་སྦྱང་ཞུ་རྟེན་དང་གནས་ཚུལ་སོགས་ཕུལ་བར། འཇམ་དབྱངས་མཆེད་ནས་ཀྱང་དགོངས་པ་རྫོགས་པའི་ཐུགས་བསྐྱེད་བླ་མེད་གནང་ཞིང༌། དམ་པ་དེ་ཉིད་ཀྱི་ཞལ་ཆེམས་ལྟར།
སྐུ་གདུང་ཞུགས་འབུལ་གྱི་རིམ་པ་དག་དགེ་སློང་དཔལ་ལྡན་ཆོས་སྐྱོང་གི་གུས་པས་བསྒྲུབས་ནས། གདུང་རུས་རྣམས་ཕྱག་ལེན་རྣམ་པར་དག་པའི་སྒོ་ནས་བཏུས་ཏེ་བླ་མ་ཡི་དམ་གྱི་སྐུ་བརྙན་དང་སཱཙྪ་སོགས་མང་དུ་བསྐྲུན།
གདུང་རུས་ཕལ་ཆེར་གདན་ས་ནས་བཀའ་ཕེབས་ལྟར་ཕུལ། དགོངས་རྫོགས་ཀྱི་རིམ་པ་རྒྱ་ཆེ་བ་དང༌། ཨེ་ཝྃ་གཙུག་ལག་ཏུ་དགྲམ་རྒྱུའི་དུས་ཐང་གསར་བཞེངས། དུས་ཇ་རྒྱུན་འཛུགས་སོགས་དང༌།
ཁྱད་པར་སྐུ་གདུང་མཆོད་རྟེན་གསེར་དངུལ་ར་མ་ལུག་ལ་རིན་ཆེན་དུ་མའི་ཕྲ་རྒྱན་གྱིས་སྤྲས་པ་ཐོག་ཚད་ཙམ་བཟོ་བཀོད་ཆེད་དུ་མཚར་བ་དང༌། ལམ་འབྲས་སུ་ཁ་སྐོང་སྣང་བརྙན། དེ་དག་གི་མདུན་དུ་མཆོད་པའི་བྱེ་བྲག་བསམ་གྱིས་མི་ཁྱབ་པ་འབུལ་བ་སོགས་མདོར་ན་རྣམ་དཀར་གྱི་ཕུང་པོ་ཇི་སྙེད་ཞིག
།དབོན་རིན་ཆེན་རྣམ་གཉིས་ནས་ལེགས་པར་སྒྲུབ་པ་མཛད་པ། དམ་པ་དེ་ཉིད་ཀྱི་དགོངས་པ་ཆོས་དབྱིངས་སུ་རྫོགས་པ་དང༌།
བདག་གཞན་སེམས་ཅན་ཐམས་ཅད་

ལ་ཡེ་ཤེས་གཟིགས་པའི་བྱིན་རླབས་འཇུག་པའི་རྒྱུར་གྱུར་ཅིག། །།བདག་དགེ་སྦྱོང་དཔལ་ལྡན་ཆོས་སྐྱོང་ནི། ཐོག་མེད་དུས་ནས་ལས་འབྲས་ས་བོན་དཀར་ནག་ཁྲ་གསུམ་སྤེལ་མ་ཞིག་གི་མཐུས། སྐྱེ་ཡུལ་ངོར་ཨེ་ཝྃ་གྱི་བྱ་འདབས་སུ།
ཇ་དཔོན་ཟུར་ཁང་པའི་ཁྱིམ་དུ། རིགས་རུས་སོགས་ཀྱི་རྒྱུ་མཚན་བཤད་པའི་ལྕེ་ཐུང་ངུར་སོང་པ། ཕ་ཀུན་དགའ་རྡོ་རྗེ་དང༌། མ་དཔལ་བུ་ཁྲིད་གཉིས་ཀྱི་བུར་ཆུ་ཕོ་རྟ་ལོར་སྐྱེས།
མིང་རྡོ་རྗེ་ཕུན་ཚོགས་སུ་བཏགས་འདུག །བྱིས་པའི་སྐབས་ཀྱི་སྤྱོད་པ་བཟང་ངན་སྣ་ཚོགས་ཞིག་ཡོད་འདྲ་བའི། ལ་ལས་བཟང་པོ་བྱེད་ཟེར། ལ་ལས་ངན་པ་བྱེད་ཟེར་སྐད་འདུག །ལོ་ལྔ་ལོན་སྐབས་ཁུ་བོ་བླ་མ་མཚུངས་མེད་བསྟན་འཛིན་ལྷུན་གྲུབ་དཔལ་བཟང་པོའི་སྐུ་དྲུང་དུ་ཀླུ་སྡིངས་སུ་སྡོད་པ་སོགས་དགོན་པ་རང་ལ་མོས།
བདུན་ལོན་སྐབས་གཟིམས་ཁང་འོག་ཏུ་ཁུ་བོ་བླ་མ་སྦོས་ནས་བཞུགས་སྐབས་སུ། གཙུག་ཕུད་ཕུལ་བའི་མིང་དཔལ་ལྡན་ཆོས་སྐྱོང་དུ་བཏགས་ཤིང་རྟེན་འབྲེལ་ལེགས་པར་བྱུང་གསུངས།
བྱིས་པ་འཇུག་པའི་སྒོ་ནས་ཆོས་སྤྱོད་རིམ་པར་སློབ་པ་མཛད། ལོ་དེར་མཁན་པོ་བྱམས་པ་ཚུལ་ཁྲིམས་དཔལ་བཟང་དང༌། མཚུངས་མེད་བསོད་ནམས་དཔལ་ལྡན་ལས་སློབ།
གནས་བརྟན་འདུལ་བ་འཛིན་པ་བསྟན་འཛིན་ལྷུན་གྲུབ་དཔལ་བཟང་པོ་བཅས། དགེ་འདུན་གྲངས་ཚང་བའི་དབུས་སུ་དགེ་ཚུལ་གྱི་སྡོམ་པ་ནོས། མངར་གསུམ་གྱི་དགའ་སྟོན་བཅས་གནང༌།
ཤ་ཆང་གི་སྲེད་ཞེན་སྤང་ཞིང་སློབ་གཉེར་ལ་བརྩོན་པ་གྱིས་གསུངས། དམ་པ་དེ་ཉིད་

ཀྱིས་དཔལ་དགེས་པ་རྡོ་རྗེའི་རྒྱུ་ལམ་གྱི་དབང་དང༌། ཁྱད་པར་ཉིས་ལྡན་གྱི་སེམས་བསྐྱེད་ཀྱི་སྡོམ་པ། མགོན་པོད་མེ་འབར་མའི་ལུང་སོགས་ལུགས་གཉིས་ཀྱི་བཀའ་དྲིན་ཆེ་བ་སྩལ། རང་ལོ་བཅུ་སླེབས་པ་ནས་ཚོགས་སྒྲིག་རྒྱུགས།
ཚོགས་འདོན་རིམ་པ། བརྟག་གཉིས། ཚུལ་ལྗོན། སྡོམ་གསུམ། སྣང་རྒྱུད། རྒྱལ་སྲས་ལམ་བཟང༌། བླ་མ་མཆོད་པ་སོགས་བལྟ་ཁུལ་བྱས། རྗེ་བཙུན་བྱང་ཆུབ་ཀྱི་སེམས་དཔའ་བསོད་ནམས་དཔལ་ལྡན་ལ་ལམ་འབྲས་བུ་དང་བཅས་པའི་སྔོན་འགྲོ་དངོས་གཞིའི་ཁྲིད།
རྒྱུ་ལམ་གྱི་དབང༌། རྒྱབ་ཆོས་སྐོར། བདེ་མཆོག །ལོ་ནག །གུར་སམ། ཕུར་པ། འཇིགས་བྱེད། མགོན་པོའི་བཀའ་བབས་ལྔ། སྒྲུབ་ཐབས་བརྒྱ་རྩ་གཙོ་བོར་གྱུར་པའི་རྗེས་གནང་ཟུར་ཁ་རིགས་དུ་མ།
འཕགས་པ་བརྒྱད་སྟོང་པ། དཀོན་མཆོག་ལྷུན་གྲུབ། པཎ་ཆེན་བུདྡྷའི་བཀའ་འབུམ་བཅས་ཀྱི་ལུང་སོགས་བཀའ་དྲིན་ཚེགས་མེད་གྱུར། རང་ལོ་བཅུ་དགུ་པར་ཐུབ་དབང་གཉིས་པ་མཁན་ཆེན་བསོད་ནམས་བཟང་པོའི་ཞལ་སྔ་ནས་དང༌།
འདུལ་བ་འཛིན་པ་བློ་གྲོས་ཕུན་ཚོགས་སོགས་དགེ་འདུན་གྲངས་ཚང་བའི་དབུས་སུ་བསྙེན་པར་རྫོགས། དགེས་རྡོར་སྨིན་གྲོལ་གྱི་དབང༌། གྲུབ་བརྒྱའི་བྱིན་རླབས་མཁའ་སྤྱོད།
བིར་སྲུང༌། ལམ་ཟབ་ཕྱི་ནང༌། སྒྲུབ་ཐབས་རྒྱ་མཚོ་གཙོ་བོར་གྱུར་པའི་ཡི་དམ་ཆོས་སྲུང་ནོར་ལྷའི་རྗེས་གནང་དུ་མ་བཀའ་དྲིན་ནོས། གཞན་ཡང་བསྟན་འཛིན་གྱི་སྐྱེས་ཆེན་དམ་པ་བློ་བཟང་བསྐལ་བཟང་རྒྱ་མཚོ་སྡེ།
བློ་བཟང

་དཔལ་ལྡན་ཡེ་ཤེས་དགའ་ལྡན་ཁྲི་རིན་པོ་ཆེ་རབ་འབྱམས་པ་བྱམས་པ། ས་སྐྱ་པ་ཡབ་ཆེན་ཀུན་དགའ་བཀྲ་ཤིས། དེས་སྲས་ཀུན་དགའ་བསོད་ནམས་རིན་ཆེན། ཀུན་དགའ་བློ་གྲོས། གཅུང་མཐུ་སྟོབས་དབང་ཕྱུག །རྡོ་རྗེ་འཛིན་པ་མཚུངས་མེད་བསྟན་འཛིན་ལྷུན་གྲུབ།
ཤར་ཆེན་བློ་གྲོས་གྲགས་པ། རྨོར་ཆེན་ལྷ་རིགས་གནས་སར་དབོན་རིན་པོ་ཆེ། སྤྲོ་ལུང་པ་ཆེན་པོ། ཀརྨ་པ་ཞྭ་དམར་ནག །སིདྡྷི་སྤྲུལ་སྐུ་རིན་པོ་ཆེ། འབྲི་གུང་ཞབས་དྲུང་རིན་པོ་ཆེ།
འབྲུག་པ་ཐམས་ཅད་མཁྱེན་པ། ཡོངས་འཛིན་རིན་པོ་ཆེ། རིག་འཛིན་སྨིན་གྲོལ་གླིང་པ། ཁམས་རྫོགས་ཆེན་སྤྲུལ་པའི་སྐུ་སོགས་སྔ་ཕྱིར་དམ་པ་བཅུ་ཕྲག་གཉིས་ཀྱིས་གསུང་གི་བདུད་རྩི་མྱོང་བའི་སྐལ་བ་སྦོམ་པོར་གྱུར་ཞིང༌།
དགེས་རྡོར། འཇིགས་བྱེད། ངན་སོང་སྦྱོང་བ་སོགས་ཀྱི་ཡི་དམ་ཞི་རྒྱས་དབང་དྲག་གི་བསྙེན་པ་སྦྱིན་སྲེག་བཅུ་ཕྲག་གཅིག་དང་ཉག་མ་ལྔའི་སྐོར་བགྱིས།
གཙང་དབུས་ཐ་དག་གི་གནས་བསྐོར་གྱི་སྐབས་སུའང་སློབ་མ་དད་ལྡན་རྣམས་སུ་འདོད་ཆོས་ཅི་རིགས་པའི་སྦྱིན་པ་བྱས། རང་ལོ་ཉེར་ལྔའི་སྐབས་རྡོ་རྗེ་འཛིན་པ་ཁུ་བོ་བསྟན་འཛིན་ལྷུན་གྲུབ་ཞིང་གཞན་དུ་གཤེགས་པའི་སྐུ་གདུང་གི་ཞབས་ཕྱི་དང་མཆོད་འབུལ་དགོངས་རྫོགས་ཀྱི་རིགས་རྒྱ་ཆེར་བསྒྲུབས།
རང་ལོ་ཉེར་ལྔ་ནས་ཉེར་བརྒྱད་ཀྱི་བར་ཨེ་ཝྃ་དུ་དགེ་འདུན་པ་རྣམས་སུ་ཞབས་ཏོག་དང༌། ཆོས་ཀྱི་སྦྱིན་པ་བགྱིས།
ས་བྱ་ལོར་ཀླུ་སྡིངས་པའི་ཤར་ཆེན་གོང་མའི་དུས་རྟེན་དུ་ཐར་ལམ་སྒར་འཛིན་འགྲོ་དགོས་ཚུལ་ཕེབས་པ་ལྟར་ཞབས་དྲུང་རིན་པོ་ཆེའི་བཀའ་དང་ལེན་གྱིས་སོང་བར། ཁུ་བོ་དམ་པ་དེ་ཉིད་

ཀྱི་ཐུགས་དྲིན་དང༌། རང་ཉིད་ལའང་སྔོན་ལས་འཕྲལ་རྐྱེན་ཇི་ལྟར་ཞིག་གི་སྟོབས་བདོ་བ་ཡིན་རུང༌། ཡུལ་དགོན་འབྲོག་གསུམ་གྱི་མཆོག་དམན་ཀུན་གྱིས་དད་ཅིང་འདུན་པའི་འབུལ་ནོད་ཀྱི་ཚོགས་ཀྱང་གྱ་ནོམ་པ་བྱུང་ཞིང༌།
དེ་སྐབས་སྡེ་དགེར་མཁན་ཆེན་བཀྲ་ཤིས་ལྷུན་གྲུབ་དང༌། ཆོས་རྒྱལ་བསྟན་པ་ཚེ་རིང་བཅས་ཀྱི་མཇལ་ཞུ་ཞིག་ལའང་རྨི་ལམ་གྱི་སྐབས་ཙམ་བཅར་བ་མཆོད་ཡོན་ཟུང་གི་བདག་རྐྱེན་ཆེ་བར་བྱུང༌།
ཐར་ལམ་སྒར་དུ་ལོ་གསུམ་བསྡད་ནས་སླར་ཡང་ཨེ་ཝྃ་དུ་འོང་བའི་ཡར་ལམ་ལྷ་ལྡན་དུ་མི་དབང་ཆེན་པོར་མཇལ་ཕྱག་ཏུ་བཅར་བ་སོགས་ལའང་སྟབས་བདེ་སྐབས་གཟོས་ཀྱི་བདག་རྐྱེན་ཆེ་བར་གནང༌། རིམ་གྱིས་ངོར་དུ་འབྱོར་སླེབས་པའི་ཉིན་རྟེན་འབྲེལ་ལེགས་པ་བྱུང༌།
དངོས་ཆས་གང་ཡོད་ཕལ་ཆེ་བ་ནི་ཀླུ་སྡིངས་རང་དུ་ཕུལ། དེ་འཕྲོས་ཀྱི་དངོས་ཚོགས་གང་ཡོད་ལྷག་མེད་ཀྱི་ས་སྐྱ་གོང༌། བཀྲ་ཤིས་ལྷུན་པོ། ངོར་བླ་བྲང་ཁག་སོགས་སུ་འབུལ་བ།
དགོན་སྡེ་བརྒྱ་ཕྲག་ཕྱེད་གཉིས་ཙམ་ལ་མང་ཇ་མཆོད་འབུལ་སོགས་ཞུས། ལོ་དེར་ཕན་ཁང་སྐྱིལ་བུ་རང་དུ་བསྡད། ཡང་བསྐྱར་ཁམས་སུ་འགྲོ་རྩིས་ལ། ཞལ་བཞི་པ་མི་མཉེས་ཚུལ་དང༌།
ལྷ་མོ་རེ་མ་ཏི་མཉེས་ཚུལ་གྱི་རྨི་ལྟས་ངོ་མཚར་བ་བྱུང་བའི་ཁམས་འགྲོས་བློ་བཤོལ་ཏེ་བསྡད། མི་རིང་བར་མཁན་ཆེན་ནམ་མཁའ་བསམ་འགྲུབ་གདན་སར་དགོངས་ཁྲོལ་ཞུས་པའི། མི་དབང་བསོད་ནམས་རབ་རྒྱས་ཀྱི་བཀའ་ཕེབས་དང༌།
ངོར་བླ་སྤྱི་ཐུན་མོང་གི་འདོད་གཅིག་ལྟར་གྱི་བླ་བྲང་གི་གདན་ས་རང་ལོ་

སོ་གཅིག་པ་ཆུ་གླང་ཟླ་༨ ཚེས་༨ ལ་འགན་ཁུར་བགྱིས། རྒྱལ་བ་གོང་མའི་བཀའ་དྲིན་ཡིད་ལ་བཅངས་པའི་འཛིན་གྲས་སྐོར་ལ་ཆོས་དང་ཟང་ཟིང་སྤེལ་མའི་ཅི་ལོ་གང་ལོས་ནམ་ཟླ་དུས་ཚོད་ཅི་ཆོལ་བགྱིས། སྐབས་དེར་སྡེ་དགེ་ཆོས་རྒྱལ་ཆེན་པོ་ཁྲི་ཆེན་བླ་མ་ཕུན་ཚོགས་བསྟན་པ་སོགས་དད་ལྡན་གྱི་མི་ཆེན་བླ་ཆེན་སློབ་མ་སྦྱིན་བདག་གི་ཚོགས་མང་རབ་འདུས།
ལྕགས་སྤྲེལ་ལོར་སྡེ་དགེར་མཁན་ཆེན་བཀྲ་ཤིས་ལྷུན་གྲུབ་དག་ཞིང་དུ་གཤེགས་པའི་གདན་ཚབ་པར་བདག་སྡེ་དགེའི་མཆོད་གནས་སུ་གནང་དགོས་ཚུལ་གྱི་སྡེ་དགེ་བླ་མ་ཕུན་ཚོགས་བསྟན་པས་མི་དབང་ཆེན་པོར་སྙན་སྒྲོན་ཕུལ་བར།
དོན་སྨིན་གྱིས་ཕྲན་ལ་སྡེ་དགེར་འགྲོ་དགོས་ཀྱི་བཀའ་ཤོག་ཕེབས་པར་བརྟེན།
གདན་ཚབ་ཏུ་བྱམས་པ་བསོད་ནམས་བཟང་པོ་མངའ་གསོལ། བླ་བྲང་གི་རྩིས་འབུལ་སོགས་རྒྱས་པར་ཕུལ། རང་ལོ་སོ་བརྒྱད་པར་སྡེ་དགེར་སོང༌། ལྷུན་གྲུབ་སྟེང་དུ་ཡོན་མཆོད་ཞལ་མཛོམ་དང་གང་སྤྱིའི་རྟེན་འབྲེལ་སྒོ་བཟང་བར་བྱུང༌།
ལོ་གྲངས་བཅོ་ལྔ་བར་བསྡད་པའི་སྐབས་གང་དུའང་གཙོ་བོར་སྡེ་དགེ་ཚང་གིས་མཚོན་པའི་བོད་ཆེན་པོའི་ལྗོངས་ཡོངས་སུ་རྫོགས་པའི་རིས་བྲལ་བསྟན་པའི་ཞབས་འགྱུར་དང༌།
འགྲོ་བ་མཆོག་དམན་ཀུན་ལ་རྣམ་བཞིས་སྦྱིན་པས་ཚིམ་པའི་འགྲོ་དོན་དང་ཕྲིན་ལས་ནི་མཁའ་ཡི་བུ་མོས་ཕ་མཐར་བྱེད་པ་གྱུར། རང་ལོ་ང་གསུམ་པར་དབུས་ཕྱོགས་སུ་འོངས། རྒྱལ་བ་ཡབ་སྲས།
དཔལ་ས་སྐྱ་པ་ཆེན་པོ། ཨེ་ཝྃ་བླ་བྲང་ཁག་སོགས་རིས་བྲལ་གྱི་བསྟན་འཛིན་བླ་ཆེན་རྣམས་སུ་འབུལ་ཆེན།

གཙང་དབུས་ཐ་དག་གི་རིས་བྲལ་དགོན་སྡེ་རྣམས་སུ་མང་ཇ་གྲལ་འགྱེད། ལྷ་ས་བསམ་ཡས་ཀྱིས་མཚོན་གནས་ཆེན་གཙུག་ལག་ཁང་བཅས་ཀྱི་ལུས་མེད་ཐུལ་གྱི་རྟེན་གསུམ་ལ་མཆོད་འབུལ། མཆོད་རྫས་ཀྱི་བྱེ་བྲག །སྙན་དར།
གསེར་ཆབ་སོགས་དང༌། གཞན་ཡང་དབུལ་པོར་སྦྱིན་བཏང་བཅས་ཚང་མར་དངུལ་ཐོག་ཏུ་བསྡོམས་པར་སྲང་གྲངས་སོགས་བརྗོད་ཀྱིས་མི་ལང་བ་ཙམ་གྱིས་ཚོགས་གཉིས་ཡོངས་སུ་སྤེལ་ཁུལ་བགྱིས་པ་ལ། གཙོ་བོར་རྒྱལ་བ་ཡབ་སྲས་དཔལ་ས་སྐྱ་པ་ཆེན་པོ་སོགས་ནས་ཀྱང་ཁྱོད་ཀྱིས་དངོས་ཆས་རྣམ་ཐོས་སྲས་ཀྱི་བང་མཛོད་ཁ་དབྱེ་བ་ལྟ་བུས་རྣམ་དཀར་གྱི་ཚོགས་བསམ་གྱིས་མི་ཁྱབ་བ་སྒྲུབ་པའི་སྟོབས་འདི་བཞིན་ལ་རྗེས་སུ་ཡི་རངས་ཀྱི་བཀའ་མཆིད་གསེར་གྱི་ཅོད་པན་ཀྱང་སྤྱི་བོར་སྩལ།
དེ་མཚུངས་དབུས་གཙང་གི་སེར་སྐྱ་ཚང་མས་ཀྱང་མགྲིན་གཅིག་པས་བསྟན་པའི་ཞབས་ཏོག་སོགས་ལེགས་རབ་ཀྱི་བསྔགས་བརྗོད་གླེང་པ་ལས་གཞན་དུ་མ་གྱུར་པ་སྒྲོ་བཏགས་ཀྱིས་མཚན་མ་བྲལ་ཞིང་མཆོག་དམན་གྱི་ལྐོག་གྱུར་མིན་པའི་ཆོས་ཅན་ནོ།
།བར་སྐབས་སུ་འབྲེལ་བ་གང་བྱུང་རྣམས་བཅད། སླན་ཆད་མི་ཚེ་སྟོང་ཟད་དུ་མི་འགྲོ་བའི་དགེ་སྦྱོར་ཞིག་བསམ་རུང༌།
བློ་རྩེ་ཟུང་གི་རེ་དོགས་ཀྱི་ངང་དུ་ཚོམ། ཕྱིན་ཆད་ཅིའང༌། ནམ་འཆི། གར་སྐྱེ་སོགས་ཀྱི་ངེས་པ་ནི་མ་ཤེས། །ཞིབ་པར་གཟིགས་འདོད་རྣམས་ཁོ་བོའི་བྱས་བྱུང་པོད་གཉིས་ཡོད་པས་དེར་གཟིགས་ཞེས་པའི་མདོར་བསྡུས་འདིའང་གདན་རབས་ཁ་སྐོང་གི་གྲས་སུ་དགེ་སློང་དཔལ་ཆོས་གྱིས་སོ།།
།།

མཁན་ཆེན་བསོད་ནམས་ལྷུན་གྲུབ་པ་ནི། སྐུ་འཁྲུངས་པའི་ཡུལ་དབུས་གཙང་རུ་བཞིར་གྲགས་པ་ལས་གཡས་རུའི་སའི་ཆ་ནུབ་ཆོས་ལུང་གི་ཉེ་འདབས་གླིང་མ་མཁར་དུ་ཡབ་སྡེ་པ་བློ་བཟང་ལགས་དང༌། ཡུམ་དཔོན་བཟའ་དྲུང་ལ་ཤིང་ཕོ་རྟའི་ལོར་འཁྲུངས།
རུས་ནི་གྱིམ་ཤང་ཧོར་གྱི་རུས་ཏེ་རྗེ་རིགས་སོ། །རྗེ་འདི་ཉིད་གཞོན་ནུའི་དུས་ནས་བྱིས་པའི་སྤྱོད་པ་ལས་འདས་པ་ཞིག་སྟེ། ཆེར་སོན་དགུང་ལོ་བརྒྱད་པ་ལྕགས་གླང་ལོར་ཁུ་བོ་མཚུངས་བྲལ་བྱམས་པ་བསོད་ནམས་བཟང་པོས་བཀའ་བསྐུལ་བས།
ཡབ་དང་འགྲོགས་ཏེ་ངོར་དུ་ཆོས་ལ་ཕེབས། ས་སྐྱ་གོང་མ་རིན་པོ་ཆེ་ཆིབས་སྒྱུར་སྐབས་ཀྱི་དགེ་འདུན་སེར་ཕྲེང་བ་རྣམས་གཡག་ར་མགོར་འབྱོན་པ་དང་སྟབས་འགྲིགས་པས་རྗེ་ཉིད་ལ་སེར་ཕྲེང་བསྒྲིགས་པ་ལྟར་བྱུང་བས་ཀུན་གྱི་རྟེན་འབྲེལ་ལེགས་ཚུལ་གླིང༌།
ཁུ་བོ་བླ་མ་དམ་པ་དེ་ཉིད་བླ་བྲང་ཁྲིར་བཞུགས་ཀྱང༌། ཐོག་མའི་རྟེན་འབྲེལ་གྱིས་ཕུན་ཚོགས་ཁང་སར་དུ་ཕེབས།
རིམ་གྱིས་གཟའ་སྐར་ལེགས་པའི་ཉིན་བླ་བྲང་དུ་ཁུ་བོ་མཇལ་དུ་བྱོན། ན་བཟའ་སོགས་གནང་ཁང་སར་དུ་སྡོད་སློབ་གཉེར་ལ་བརྩོན་པ་གྱིས་གསུང་དོན་ལྟར། བྱིས་པ་འཇུག་པའི་སྒོ་ནས་བཟུང་ཐོས་བརྩོན་མཛད།
ཟབ་ཆོས་ནོད་པའི་ཐོག་མར་དཔལ་ས་སྐྱ་པ་ཆེན་པོ་དེ་ཉིད་ཀྱི་དྲུང་དུ་ཨེ་ཝྃ་གཙུག་ལག་ཏུ་ཁྲོ་རྒྱལ་འབྱུང་པོ་འདུལ་བྱེད་ཀྱི་རྗེས་གནང་བཀའ་དྲིན་ཐོབ། ཕྱིར་ལོ་མཁན་ཆེན་བསོད་ནམས་བཟང་པོ་ལས་རབ་ཏུ་བྱུང༌།
མཚན་བསོད་ནམས་ལྷུན་གྲུབ་ཏུ་གསོལ། ཁུ་བོ་ཉིད་དང་བཤེས་གཉེན་དམ་པ་མི་ཉག་

བསྟན་པ་རྒྱལ་མཚན། དགེ་སློང་བསོད་ནམས་དར་རྒྱས་སོགས་བསྟེན་ནས་ངོར་གྱི་ཆོས་སྤྱོད། རྒྱུད་ཆུང་གསུམ། གསུང་རབ་དགོངས་གསལ་དབྱར་ཆོས་སོགས་སྒྲིག་ལམ་ཐམས་ཅད་མཛད། མེ་ལུག་ལོར་བྱམས་པ་བསོད་ནམས་བཟང་པོ་གློ་བོར་ཆིབས་བསྒྱུར་གནང༌།
ཁང་གསར་དུ་དབོན་འདི་དང་ཞང་པོ་ཆོས་རྗེ་གཉིས་ཀྱི་འཛིན་རྒྱུར། ཞང་པོ་ཆིབས་སྐྱེལ་བསུར་ཕེབས་སྐབས་རྣམས་སུ། ཕན་ཁང་གི་སྐུ་ཞབས་དཔལ་ལྡན་ཆོས་སྐྱོང་གི་སློབ་དཔོན་དང༌།
གཉེར་ཚང་གི་ཐུགས་འགན་བཞེས། ས་བྱ་ལོར་ཁུ་བོ་ཡང་ཕེབས་གྲུབ་ཅིང༌། སྣང་གསུམ་སོགས་ཐུགས་གཉེར་མཛད། ཀྱེ་རྡོ་རྗེ་ལྗགས་བསྙེན་སོགས་བཞུགས། དགུང་ལོ་བཅུ་དགུ་པ་ཡོངས་འཛིན་ཞེས་པ་ཆུ་བྱ་ལོ་ནག་པ་ཟླ་བའི་ཕྱོགས་སྔ་མའི་རྒྱལ་བ་གཉིས་པ་གཟའ་སྐར་འགྲུབ་སྦྱོར་བཟང་བའི་ཉིན།
ཨེ་ཝྃ་བླ་བྲང་དུ་མཁན་པོ་ནམ་མཁའ་བསམ་འགྲུབ་དཔལ་བཟང་པོ་དང༌། མཚུངས་བྲལ་མི་ཉག་དབུ་མཛད་སངས་རྒྱས་ཚུལ་ཁྲིམས་ལས་སློབ།
བཤེས་གཉེན་ཆོས་འཕེལ་རྣམ་རྒྱལ་གསང་ཏེ་སྟོན་པ། འདུལ་བ་འཛིན་པ་དཔལ་ལྡན་རྒྱ་མཚོ་གྲིབ་ཚོད་པ། གྲོགས་ལྡན་པ་དགེ་སློང་དཀོན་མཆོག་བཟང་པོ་སོགས་དད་པའི་དགེ་སློང་ཁ་བསྐང་དང་བཅས་པའི་དབུས་སུ་བསྙེན་པར་རྫོགས་སོ།
།དེ་ནས་བཟུང་དགེ་སློང་གི་སྡོམ་པ་རྣམ་དག་མིག་འབྲས་ལྟར་གཅེས་པ་བསྲུངས། གཞན་ཡང་དཔལ་ས་སྐྱ་པ་ཆེན་པོ་ཀུན་དགའ་བློ་གྲོས་རྒྱ་མཚོ། བྱམས་པ་བསོད་ནམས་

བཟང་པོ། ཚུལ་ཁྲིམས་ལྷུན་གྲུབ། བཀྲ་ཤིས་ལྷུན་གྲུབ། མཁན་ནམ་མཁའ་བསམ་འགྲུབ། དཔལ་ལྡན་ཆོས་སྐྱོང༌། སངས་རྒྱས་དཔལ་བཟང༌། ཁམས་སྟོན་བསོད་ནམས་དབང་ཕྱུག་སོགས་མཁས་ཤིང་གྲུབ་པ་བརྙེས་པའི་སྐྱེས་ཆེན་དམ་པ་དུ་མ་ལས།
གསུང་ངག་རིན་ཆེན་གཙོར་གྱུར་དབང་ལུང༌། ཁྲིད་བྱིན་རླབས་སྐོར། རྗེས་གནང་ཟུར་བཀའི་རིགས་དཔག་ཏུ་མེད་པ་གསན། ལྕགས་ཕག་གླིང་དཔོན་མོ་བསོད་ནམས་སྐྱིད་ས་ངོར་གྱིས་མཚོན་དབུས་གཙང་གི་མཆོག་གསུམ་སྲི་ཞུ་སྒྲུབ་པའི་ཡོན་སྦྱོར་དུ་ཕེབས་སྐབས།
སྤྱིར་ས་ངོར་དང་གླིང་ཡོན་མཆོད། སྒོས་སུ་ཁང་སར་དམ་པ་རིམ་བྱོན་དང་ཡོན་མཆོད་ལུ་གུ་རྒྱུད་དུ་འབྲེལ་པའི་གཤིས། ད་ལམ་སྐྱབས་མགོན་བྱམས་པ་བསོད་ནམས་བཟང་པོ་གླིང་གི་མེ་ཏོག་ཕོག་པའི་ལྷ་སྐལ་དུ་ཕེབས་དགོས་ཚུལ་ཕུལ་བར།
དམ་པ་ཉིད་སྐུ་ན་བགྲེས་པ་བཅས་ཕེབ་མི་ཐུབ་ཚུལ་དང༌། དབོན་རིན་ཆེན་འདི་ཉིད་རྫོང་པ་ཞལ་གྱིས་བཞེས།
གླང་ལོར་གླིང་དྲུང་པ་བསྟན་འཛིན་མཆོག་གྲུབ་སྤྱན་འདྲེན་འབྱོར་ཞིང༌། བླ་དཔོན་ཚང་མའི་ཞུ་ཡིག་སོགས་ཕུལ། སྟག་ལོ་ཟླ་བ་བཞི་པའི་ཚེས་བཅུ་དགུ་ལ་ངོར་ནས་བཏེག །ལམ་བར་ཀུན་ནས་ཀྱང་སྦྱིན་བདག་དད་ལྡན་གྱི་ཚོགས་ལ་བཀའ་དབང༌།
བྱིན་རླབས་སོགས་བགྱིས་བསྙེན་བཀུར་འབུལ་ནོད་ཆེ་ཞིང་རིམ་གྱིས་གླིང་དཔོན་དགོན་བཅས་ཀྱི་ཆིབས་བསུ་ཇ་འདྲེན་ལ་སོགས་པ་ཚིག་ཏུ་སྔ་རྟིང་གི་འབྱོར་པས་མདུན་བསུས་ཏེ།
གྲོ་བཞིན་ཟླ་བའི་ཚེས་བཅུ་བདུན་ཉིན་པར་ཤེས་འཕྲོད་

དང་བསྟུན་དགེ་འདུན་གྱིས་སེར་ཕྲེང་དང་བཅས་ཆོས་གྲ་ཆེན་པོ་མགོ་ཟི་དགོན་བླ་བྲང་དུ་ཕེབས། དེ་ནས་བཟུང་དེ་ཕྱོགས་ཀྱི་བླ་མ་དཔོན་པོ། དགོན་སྡེ། ཡུལ་འབྲོག་ཚང་མས་དད་འདུན་གྱིས་འབུལ་ནོད་སོགས་དངོས་སྤམ་ཆེ་བར་བྱུང་ཞིང༌།
ཕྲིན་ལས་རྒྱས་པར་གྱུར། སྦྲུལ་ལོར་ས་ངོར་སོགས་ལ་འབུལ་སྐྱེལ་གནང༌། སྡེ་དགེར་མཁན་ཆེན་བཀྲ་ཤིས་ལྷུན་གྲུབ་དང༌། ཆོས་རྒྱལ་བསྟན་པ་ཚེ་རིང་བཅས་ཀྱི་མཇལ་ཁ་ལ་ཕེབས་པས་མཁན་ཆེན་ནས་ཀུན་དགའ་བཟང་པོས་རྒྱལ་ཚབ་ཏུ་མངའ་གསོལ་བའི་རྟེན་འབྲེལ་ཡོད་ཚུལ་སོགས་ལུང་བསྟན།
མཆོད་ཡོན་གཉིས་ཀས་བདག་རྐྱེན་ཆེ་བར་གནང༌། བཀྲ་ཤིས་ཆོས་རྫོང་དཔོན་མོ་ཚེ་དབང་མཚོ་འདས་པའི་སྐྱབས་འཇུག་བསྔོ་སྨོན་སོགས་ཞུ་བའི་འབུལ་ནོད་བཟང་ཞིང༌།
ལྷུན་གྲུབ་སྟེང་འདུས་ཚོགས་ནས་ཀྱང་ཆོས་འབྲེལ་ཞུས། ཤིང་སྟག་ནས་ལྕགས་སྤྲེལ་བར་ཁམས་སུ་བཞུགས། ལོ་དེར་དབུས་ཕེབས་གྲ་སྒྲིག་མཛད།
དགོན་ཡུལ་གྱི་སྦྱིན་བདག་ཚང་མར་སོ་སོའི་འདོད་པ་ཚུལ་བཞིན་བསྐང་བའི་བཀའ་ཆོས་དབང་ལུང་སོགས་ཀྱིས་ཚིམ་པར་གནང༌། སྐུ་རྫོང་གིས་མཚོན། ཟང་ཟིང་གི་འབུལ་ཚོགས་གྱ་ནོམ་པ་བྱུང༌། ཆུ་སྟོད་ཟླ་བ་བཞི་པའི་ཚེས་ཉེར་དགུ་ལ་གཙང་དུ་བཏེག
།བླ་དཔོན་དགོན་སྡེ་བཅས་ཀྱི་ཆིབས་སྐྱེལ་བ་རྣམས་ལའང་ལུགས་གཉིས་ཀྱི་བཀོད་ཁྱབ་མཛད། རིམ་གྱིས་ཕེབས་པའི་རུ་རྡབ་གོང་དུ་བདག་དཔལ་ལྡན་ཆོས་སྐྱོང་སྡེ་དགེའི་བླ་མཆོད་དུ་ཡོང་སྐབས་དང་མཇལ་ནས།
ད་ལམ་ཡར་ཨེ་ཝྃ་དུ་ཕེབས་པ་

ལེགས་ཚུལ་གྱི་མགུལ་དར་དང༌། ངོས་སུ་བསོད་ནམས་བཟང་པོའི་སྐུ་བེར་གནང་བ་དེ་ཕུལ་ནས། རྡོ་རྗེ་འཆང་གི་ཁྲི་ལ་བཞུགས་པའི་རྟེན་འབྲེལ་ཡོད། སླར་རིམ་གྱིས་འབུལ་སྐྱེལ་སོགས་ཀྱང་གཏང་ཞུས། རིམ་གྱིས་ཨེ་ཝྃ་དུ་ཕེབས་པར་བླ་བྲང་གསར་རྙིང༌།
སྐུ་ཞང་མི་ཉག་དགེ་རྒན་སོགས་ཀྱིས་ཆིབས་བསུ་དང་མཇལ་དར་ཕུལ། ཨེ་ཝཾ་དུ་ཕེབས་ནས་བླ་བྲང་གཞུང༌། བླ་བྲང་ཟུར་པ་ཁག །སྤྱི་སྒེར་གང་དུའང་སོ་སོར་འོས་བབ་ཀྱི་འབུལ་བ་དང་གནང་ཆ་རྒྱས་པར་མཛད།
དགེ་འདུན་ལ་ཉིན་བཅུའི་བར་བསྙེན་རྒྱས་བཏང་བཞིན་འགྱེད་བལ་ཊཾ་ལག་སྤྲད། སྐར་ཕྱེད་བརྒྱད་ལག་སྤྲད། ཉི་ཤུར་ཇ་སྦག་འགྱེད་སོགས་གནང༌། སླར་ཡང་ཁུ་བོས་བཀའ་གནང་ལྟར་ཁམས་དུ་ཕེབས་རྩིས་ཀྱི་ས་སྐྱར་བྱོན།
གོང་མ་རིན་པོ་ཆེར་འབུལ་བ། དཀར་པོ་རྒྱང་གྲགས་གསུང་བསྐུལ། ལྷ་ཁང་རྣམས་སུ་མཆོད་འབུལ་སོགས་ཕུལ། གདན་ས་ནས་ཀྱང་ལུགས་གཉིས་ཀྱི་བདག་རྐྱེན་བཀའ་དྲིན་སྩལ།
ངོར་དུ་ཕེབས་ཟླ་བ་བཞི་པའི་ཚེས་གསུམ་ལ་ཁམས་སུ་བཏེག་ནས་བྱང་ཐབས་མདུན་དུ་སླེབས་ཚེ། གླིང་དགེ་རྒན་ཚུལ་རབ་པ། བཀྲ་ཤིས་ཕུན་ཚོགས་བཅས་ཀྱི་ཁུ་བོས་ཐུགས་དམ་བཀའ་ཤོག་དང༌། བླ་བྲང་གི་འབུལ་ཚན་བཅས་མཁན་ལས་ཐོག་པ་བསྙུང་བབ་ཀྱི་འགན་བཞེས་མི་ཐུབ་པ་བཅས།
བླ་བྲང་དུ་བཞུགས་དགོས་ཞུ་བ་ནན་ཆེར་མ་གསན་པར་ཤར་གྱིས་ཕེབས། ཡང་བསྐྱར་གླིང་པ་དགེ་རྒན་གྱིས་ཡངས་པ་ཅན་དུ་རྗེས་ཟིན་པའི་མི་དབང་ཆེན་པོས་མཁན་པོ་བསྐོས་བཞག་གི་བཀའ་ཤོག་

བཅས་ཆབས་གཅིག་ཏུ་གསོལ་བ་བཏབ་ཀྱང་མ་གནང་བ་ལམ་སྐྱོང༌། དེ་སྐབས་མི་དབང་ཆེན་པོ་གཙང་དུ་ཆིབས་སྒྱུར་དང་འགྲིགས་ནས་ངོར་པས་ནན་གྱི་སྙན་སྒྲོན་ཕུལ་བར་བརྟེན། བཀའ་རྒྱ་འཕྲལ་ཕེབས་ཀྱིས་རྟ་ཟམ་བརྒྱུད་དེ་ནག་ཆུ་དབུ་སྒོར་སར་གནང་བའི་དོན་གྱིས་ནག་ཆུ་རང་དུ་བཀོད་པ་བྱུང་བ་བཅས།
བྱ་ཐབས་མ་མཆིས་པར་ཁམས་འགྲོས་པ་གཞན་རྣམས་ཕྱིར་རྫོང་གི །རྗེ་ཉིད་དཔོན་སློབ་ཚང་མར་སླར་ཡང་ཨེ་ཝྃ་དུ་ལོག་སྟེ་ཕེབས།
ལྕགས་བྱ་ཟླ་བ་བརྒྱད་པའི་ཚེས་བཅོ་ལྔ་གཟའ་སྐར་འཕྲོད་བཟང་བར་རྒྱལ་བ་རྡོ་རྗེ་འཆང་ཀུན་དགའ་བཟང་པོའི་རྒྱལ་ཚབས་སུ་མངའ་གསོལ། རྩིས་སྤྲོད་ལེན་སོགས་བྱས་པར་དངོས་ཚོགས་སྤྲོད་ལེན་རྒྱུ་དཀའ་ཚེགས་ཆེ་བའི་ཉག་ཕྲ་ཙམ་འདུག་སྐད་བཤད།
ལོ་དེར་གསུང་ངག་རིན་པོ་ཆེས་མཚོན་ཕྱོགས་ཀྱི་གྲ་རྒྱུན་དང་གཉུག་མར་གནས་པ་བཅས་ལ་གང་འཚམ་གྱིས་ཆོས་ཆར་ཕབ། ཕག་ལོ་དགུན་སྡེ་དགེ་རྒྱལ་པོ་བསོད་ནམས་མགོན་པོ་ཕེབས།
འབུལ་ཚོགས་བསམ་གྱིས་མི་ཁྱབ་པ་ཕུལ་བར་ཆུད་མི་ཟ་ཕྱིར་འཁོར་གསུམ་གྱི་རྗེས་འདེབས་དང༌། གཞན་ཡང་བཀའ་ཆོས་ཀྱི་རིམ་པ། ཟང་ཟིང་གི་གནང་ཆ་སོགས་ཕུལ། ལོ་དེའི་སྟོན་གདན་ས་གོང་དུ་མཇལ་ཕྱག་ལ་ཕེབས་པ་དང༌།
གཞུང་ས་རྒྱལ་བ་མཆོད་ཡོན་མཇལ་ཞུ་ལ་ཕེབས་ཤིང༌། བདག་རྐྱེན་གནང་སྦྱིན་སོགས་ཀྱང་ཚད་མེད་པ་བྱུང༌། དེ་དག་གི་སྐབས་སུ་ངོར་ནང་དུའང་ལོ་ལེགས་སྐྱ་རྒྱལ་སོགས་ཀུན་གྱིས་ལེགས་ལམ་

གླེང་བའི་སྐབས་ཟོས་པར་གྱུར། སོས་ཀ་གོང་མ་རིན་པོ་ཆེ་ལྷ་ལྡན་ཆིབས་བསྐྱོད་ཀྱི་ཡར་ལན་ཨེ་ཝྃ་དུ་ཕེབས་བཞུགས་ཞག་དྲུག་གནང༌། དཔོན་སློབ་གྲ་རིགས་ཆིབས་དྲེལ་ཕོན་ཆེ་རུང་གང་སྤྱིས་ཞབས་འགྱུར་ཕུན་སུམ་ཚོགས་པར་ཞུས།
ལོ་དེར་ངོར་དུ་འབྲུམ་པ་བྱུང་ཀྱང་རྗེ་འདི་ཉིད་འབྲུམ་པ་སྔོན་དུ་མ་བཞེས་རུང་ཉེས་སྐྱོན་གྱིས་མ་གོས་པ་སོགས་ཡ་མཚན་པར་གྱུར། འདི་ལོ་ཐོར་པའི་དམ་གྲགས་ཆེས་བས་གྲ་རྒྱུན་ལ་ལྟོ་ཆས་སོགས་ཉོ་སྤུས་དཀོན་པར་གྱུར་ཀྱང་བླ་བྲང་ནས་གསོལ་རས་གནང་སྦྱིན་གྱིས་ཚིམ་པར་མཛད།
དེ་དག་གི་སྐབས་སུ་ཆོས་འཆད་པ་དང༌། བསྟན་འཛིན་གྱི་བུ་སློབ་བསྐྲུན་པ་ནི། གསུང་ངག་ལམ་འབྲས་ཚར་གསུམ་ཆ་ལག་བཅས།
སྒྲུབ་ཐབས་བརྒྱ་རྩ། རྒྱ་མཚོ། སྒྲོལ་མ་ཉེར་གཅིག་བཅས་ཀྱི་རྗེས་གནང་ལུང་རྒྱ་གཞུང་བོད་གཞུང་བཅས་དང༌། གཞན་ཡང་རྗེས་གནང་ཟུར་པ་ཁ་ཤས་དང༌། གུར་རིགས་བསྡུས། སམྦུ་ཊ། གཤེད་དམར།
འཇིགས་བྱེད་བཅས་ཀྱི་དབང༌། གཞན་ཡང་ཆོས་སྐྱོང་གི་སྐོར་གྱི་རྗེས་གནང་ཁྲིད་སོགས་སོ་སོར་གང་ལ་གང་འཚམ་གྱི་དབང་ལུང་མན་ངག་ཁྲིད་སོགས་ཀྱིས་སྐལ་ལྡན་རྣམས་ཚིམ་པར་བྱས། རབ་བསྙེན་གྱི་སློབ་བུ་ལ།
སུམ་སྟོང་སྐོར་བྱུང༌། སློབ་བུ་གཙོ་བོར་གྱུར་པ་ནི། རྩེ་གདོང་སྤྲུལ་སྐུ་རིན་པོ་ཆེ། མཁན་ཆེན་དཔལ་ལྡན་ཆོས་སྐྱོང་གི་སྐུ་ཚ་རིན་ཆེན་མཆོག་གྲུབ། དྲེད་སྤྲུལ་སྐུ། བྱ་གཤོངས་སྤྲུལ་སྐུ་པདྨ་བསྐལ་བཟང་ཕྲིན་ལས།
གུར་པ་གྲྭ་ཚང་དཔོན་སློབ་ཀུན་དགའ་ཕུན་ཚོགས། ཐར་པ་ཆོས་

སྡེའི་དབུ་མཛད། མུས་ཐུབ་བསྟན་རྣམ་རྒྱལ་མཁན་པོ། གསེར་མདོག་ཅན་གྱི་ཤངས་པ་དཔོན་སློབ། རྟ་ནག་ཐུབ་བསྟན་མཁན་པོ། གཞན་ཡང་གསང་སྔགས་ཀྱི་སློབ་བརྒྱུད་དུ་གཏོགས་པ་ནི་མཐའ་ཡས་མོད་ཀྱང་རགས་པ་ཙམ་ཞིག་བརྗོད་པ་ནི།
གོང་དུ་སྨོས་པའི་སྐྱེས་ཆེན་རྣམས་དང༌། མདོ་ཁམས་ཀྱི་ཕྱོགས་སུ་བླ་མ་ཤེས་རབ་དཔལ་ལྡན། ཀརྨ་ཆོས་གྲགས། དྲའུ་སྐུ་སྐྱེ། གཞན་ཡང་བསྟན་འཛིན་གྱི་བླ་མ་སོགས་མང་དུ་བསྐྲུན་ཞིང་བྱི་ལོ་དང་གླང་ལོའི་སྐབས་འགའ་རེར་ངོར་གྱི་རྒྱབ་མདུན་གྱི་རི་ངུར་བ་སོགས་འགའ་ཞིག་བྱུང༌།
རྗེ་ཉིད་ཀྱི་ཞལ་ནས་ཀྱང་ཕྱི་ནང་གི་མཚན་ལྟས་སོགས་གང་སྤྱི་ནས་བརྟགས་ན་རྒྱུན་རིང་སྐུ་ཚེ་མེད་པའི་གསུང་འཕྲོས་ཞབས་ཕྱི་རྣམས་དང༌།
གཞན་དག་ལའང་གསུང་མོ་ལ། གླང་ལོའི་དབྱར་སྟོན་གྱི་ཆོས་གནང༌། ཟླ་བ་བཅུ་པའི་ནང་དུ་མགུལ་ཆམ་ཞིག་བཞེས་པར། ག་ཟི་ཨན་ཆི་དཔལ་ལྡན་ཕྲིན་ལས་བསྟེན་པའི་གསོལ་སྨན་སོགས་ཞུས།
དགོན་འདི་ཉིད་ཀྱིས་མཚོན་ཉེ་སྐོར་དགོན་གནས་རྣམས་སུ་ཞབས་བརྟན་སྐུ་རིམ་སོགས་བསྒྲུབས་ཀྱང་དངས་སྐྱེད་ཆེར་མ་གྱུར། ཟླ་བ་དེའི་ནང་དུ་མཁའ་ལ་འཇའ་སྤྲིན་འཁྲིགས་པ་དང༌། ངོར་ལུང་ནང་དུ་སྒྲ་མི་སྙན་པ་འགའ་རེ་གྲགས་ཤིང་ཐམས་ཅད་ཐེ་ཚོམ་དུ་གྱུར།
འོན་ཀྱང་མཇལ་ཁ་དང་གསོལ་ཟས་སོགས་ནི་སྔར་རྒྱུན་ལྟར་གནང་འདུག་ཉེར་ལྔའི་ཉིན་འཇའ་སྤྲིན་དཀར་པོ་གདུགས་དང་རྒྱལ་མཚན་དང་བ་དན་དང༌།
ཐེམ་སྐས་ཀྱི་ཚུལ་དུ་བྱུང་བ་ཀུན་གྱིས་ཇི་ལྟའི་ལྟས་ཡིན་ཞེས་

གླེང༌། དེའི་ཉིན་ཀྱང་རྗེ་ཉིད་ཀྱི་སྐུ་གཟུགས་ནི་སྔ་མ་ཇི་ལྟར་ལས་གསར་དུ་ཟུགས་སོགས་མེད་གསུངས། དེ་རིང་ལྔ་མཆོད་ཀྱི་མཆོད་པ་ཟབ་རྒྱས་སུ་ཤོམ་གསུངས། དེ་ནུབ་ཐུགས་དམ་གཏོར་བསྔོས་ཀྱི་རིམ་པ་སོགས་ཅི་རིགས་པར་གྲུབ་ནས།
མ་ཆེན་པས་བཞེས་ཐུག་ཞུས་སྐབས། བླ་བྲང་གི་རྩིས་འགྲིག་སོགས་ཀྱི་དཔོན་པོ་ལ་འོ་བརྒྱལ་ཚུལ་མང་ཙམ་གསུངས། ད་ང་ཡང་ཚེ་དེ་ཙམ་ཡིན་པ་འདྲ་ཕེབས། བིར་སྲུང་ཐུགས་དམ་དང༌།
ལམ་ཟབ་བླ་མའི་རྣལ་འབྱོར་སོགས་མཛད་གྲུབ་འཕྲལ། ཡུད་ཙམ་ཞིག་ནས་ཞིང་འདིའི་གདུལ་བྱ་རྫོགས་ནས་ཞིང་གཞན་དུ་གཤེགས་པའི་ཚུལ་བསྟན། ཞག་བདུན་བར་དུ་ཐུགས་དམ་བཞུགས་ཤིང༌། གྲོལ་ལྟས་སུ་ཤངས་བུག་གཉིས་ནས་བྱང་སེམས་དཀར་དམར་མང་དུ་བྱུང༌།
གདུང་མཇལ་རིམ་གྱིས་བཏང་ནས་རང་གཞན་ཀུན་གྱིས་མཆོད་པ་སོགས་རྒྱས་པར་ཕུལ་རྡོ་རྗེ་སློབ་དཔོན་དཀོན་མཆོག་གྲགས་པ་དང༌། བསྟན་པ་རྒྱལ་མཚན་བཅས། དགེ་འདུན་བཅོ་ལྔ་སྐོར་གྱིས་སྔ་ཆོག་བླ་མཆོད་ཕྱི་ཆོག་ཀྱེ་རྡོར་བཅས་བཏང༌།
སྐུ་གདུང་ཞུགས་འབུལ། ཐར་རྩེ་མཁན་ཆེན། རྡོ་རྗེ་སློབ་དཔོན་དཀོན་མཆོག་གྲགས་པ་གཉིས་ཀྱིས་མཛད་འཇའ་སྤྲིན་སོགས་ཡ་མཚན་ལྟས་ཀྱང་མང་དུ་བྱུང༌།
དགོན་གནས་འདི་ཉིད་ཀྱིས་མཚོན་ཉེ་སྐོར་གྱི་ཆོས་སྡེ་རྣམས་སུ་མང་འགྱེད། རྟེན་གསུམ་ལ་མཆོད་འབུལ། བླ་ཆེན་ཚང་མར་འབུལ་བ་སོགས་དགོངས་རྫོགས་རྒྱ་ཆེ་བ་སྒྲུབ་པ་དང༌། དུས་ཐང༌།
ལམ་འབྲས་ཁ་སྐོང་གི་སྣང་བརྙན་སྨན་

འདམ་ལས་བསྐྲུན་པ། ཁང་བུ་བརྩེགས་པ་སོགས་བཞེངས། གཙུག་ལག་ཏུ་གཏན་བཞག་ཟངས་ལྟིབ་ཆེ་ལེགས་སྤུས་གཙང་བཅུ་གཉིས་བཞག་པ་བཅས་ཐུགས་ཀྱི་དགོངས་པ་ཡོངས་སུ་རྫོགས་པར་ཞུས། ཅུང་ཟད་སྤྲོ་བས་བལྟ་བར་འདོད་ན་རྣམ་ཐར་དད་ལྡན་དགའ་སྐྱེད་ལ་གཟིགས་འཚལ།།
།།དཔལ་ལྡན་དཀོན་མཆོག་ཡིད་བཞིན་ནོར་བུ་གསུམ། །མཁྱེན་སྙམ་ཡིད་ལ་དྲན་པ་སྐལ་བ་བཟང༌། །དགེ་ལེགས་སྣང་བ་འཕེལ་བ་རྟེན་འབྲེལ་གྱི། །ཆོས་ཉིད་འོད་གསལ་དཀོན་མཆོག་གསུམ་ལ་འདུད།
།ཡོན་ཏན་མི་ཟད་པའི་གཏེར་མཛོད་རྒྱལ་བ་ཀུན་དགའ་བཟང་པོ་ལྟ་བུས་ཀྱང༌། བླ་མ་བསམ་འགྲུབ་རྒྱལ་མཚན་གྱི་དྲིས་ལན་དུ། ངེད་ཀྱི་རྣམ་ཐར་མདོར་བསྡུས་ཤིག་བསྐུར་གསུང་བ།
དཀོན་མཆོག་གསུམ་ལ་ཞེ་ནས་སྐྱབས་སུ་འགྲོ་ཞིང༌། མདོ་སྡེ་མཛངས་བླུན་ལ་སྙིང་ནས་དད་པ་རྙེད་པ་ཙམ་མ་གཏོགས་གཞན་ཡོན་ཏན་གྱི་ཁྱད་པར་གང་ཡང་མེད། ཅེས་གསུངས་གདའ་ན། ཁོ་བོ་ལྟ་བུའི་རྣམ་ཐར་འགོད་པ་བཞད་གད་ཀྱི་རྒྱུ་ལས་མ་མཆིས་ཀྱང༌།
མཁན་ཆེན་བྱང་ཆུབ་པའི་བཀའ་གནང་གྱེན་ཟློག་མ་ནུས་པས། དངོས་པོའི་གནས་ལུགས་ཅུང་ཟད་བརྗོད་ན། བདག་རིན་ཆེན་མི་འགྱུར་རྒྱལ་མཚན་ཡུལ་བཞད་ཆོས་སུ་གསེར་འཕྱང་ཞེས་པ་མེ་མོ་བྱའི་ལོ།
ཕ་ཤར་ཆེན་དམ་པའི་རིགས་ཕུན་ཚོགས་རབ་བརྟན་དང༌། མ་ཚེ་བརྟན་བུ་ཁྲིད་གཉིས་ཀྱི་བུར་སྐྱེས། མནོ་མི་ཤེས་པའི་སྐབས་རྔ་རྡུང་པ། ཆ་ལང་བཀྲོལ་ཚུལ་

དང༌། དབྱངས་འཐེན་ཚུལ་བྱེད་པ་ཞིག་ཡོད་པས། ལ་ལས་ཚེས་བཅུ་པ་ཞིག་གི་སྐྱེ་བ་ཡིན་ནམ་ཟེར། ལ་ལས་བསྐང་གསོ་གཏོང་མཁན་ཞིག་གི་བག་ཆགས་ཡིན་པ་འདྲ་ཟེར། གང་ལྟར་དགེ་བའི་བག་ཆགས་ཅུང་ཟད་ཡོད་པ་ཞིག་ཡིན་པར་མངོན།
ལ་ལས་ཁྱོད་ཞབས་དྲུང་བློ་གྲོས་གྲགས་པའི་སྐྱེ་བ་ཡིན་ཟེར་ན་འང༌། དེ་ཉིད་ནི་དགའ་ལྡན་ལྷ་ཡུལ་དུ་བྱམས་པའི་ཞབས་དྲུང་དུ་འཁྲུངས་པ་ལས་ཁོ་བོ་ལྟ་བུར་སྐྱེ་བ་བཞེས་པ་ག་ལ་སྲིད། ལོ་བརྒྱད་ལོན་ནས་ངོར་དུ་ཡོང༌།
དགེ་རྒན་སངས་རྒྱས་ཚུལ་ཁྲིམས་ཀྱི་ཡེ་གེའི་མ་མོ་བསླབས། རེ་ཞིག་ནས་ས་སྐྱར་ཕྱིན། སྔགས་འཆང་ངག་དབང་ཀུན་དགའ་བསོད་ནམས་རིན་ཆེན་ལ་གཙུག་ཕུད་ཕུལ་མིང་རེན་ཆེན་མི་འགྱུར་རྒྱལ་མཚན་དུ་བཏགས།
ཚེ་རྟ་ཟུང་འབྲེལ་གྱི་དབང་གནང་བ་སོགས་བདག་རྐྱེན་ཡང་དག་པར་མཛད། དེ་ནས་ངོར་དུ་ཡོང༌། འདི་སྐབས་མཚན་མོ་ཧོབ་ལངས་བྱེད་རྒྱུ་ཡོད་པར། མཁན་ཆེན་བཀྲ་ཤིས་ལྷུན་གྲུབ་ལ་གཤེད་དམར་གྱི་དབང་ཞུས་པས།
བར་ཆད་གྱི་མཚན་མ་མངོན་སུམ་དུ་ཞི། ནུབ་གཅིག་གཉིད་འཆོལ་ལ་འཇམ་དཔལ་མཚན་བརྗོད་འདོན་གྱིན་འདུག་ཟེར། དེའི་ནང་པར་དགེ་རྒན་སངས་རྒྱས་ཚུལ་ཁྲིམས་ན་རེ། ཨ་ཡ་མཚན་ལ།
མདང་མཚན་བརྗོད་འདོན་གྱིན་འདུག་པ། ད་ནང་སྐྱོར་དང་ཟེར་ཡང་སྐྱོར་རྒྱུ་མི་འདུག །དེ་སྐབས་བློར་འཛིན་པ་ལྟ་ཅི། དཔེ་སྒྲོགས་བྱས་པའི་བག་ཆགས་ཀྱང་མེད། དགེ་རྒན་གྱི་ཞལ་རྫུན་ནི་མིན་ལས་ཆེ།
དེ་ནས་མཁན་ཆེན་བཀྲ་ཤིས་ལྷུན་གྲུབ་ཀྱིས་མཁན་པོ། བྱམས་པ་བསོད་

ནམས་བཟང་པོས་སློབ་དཔོན་མཛད་ནས་བདག་རབ་ཏུ་བྱུང༌། བསྲུང་སྡོམ་ཡང་སྤྱི་མཐུན་ཙམ་བྱས། མཁན་ཆེན་བཀྲ་ཤིས་ལྷུན་གྲུབ་ཀླུ་སྡིངས་སུ་གདན་དྲངས་ནས་དབང་ལུང་རྗེས་གནང་མང་དུ་ཞུས། ཨེ་ཝྃ་གཙུག་ལག་ཁང་དུ་འཇམ་མགོན་ཚུལ་ཁྲིམས་ལྷུན་གྲུབ་ལ་ལམ་འབྲས་ཞུས།
གསུང་དཔང་མཐོ་ཞིང་གོ་བདེ་བས། སྣང་གསུམ་སྐབས་འཁོར་བ་ལ་སྐྱུགས་ལོག་པ་དང༌། དེ་ལས་ཐར་འདོད་ཀྱི་བློ་ཅུང་ཟད་སྐྱེ་བ་བྱུང༌། རྒྱུད་གསུམ་སྐབས།
ཡེ་ཤེས་རྒྱལ་མཚན་གྱི་ཟླ་བོ་བྱས་ནས་ནུབ་རེ་བཞིན་མཎྜལ་གྱི་རྣལ་འབྱོར་བྱས། རང་ཉིད་ན་གཞོན་དར་ཡམ་པས་སློབ་གཉེར་ནི་ཆེར་མེད། སླེ་ལུང་མཁན་ཆེན་རྡོ་རྗེ་གདན་པ་ལ་ཚེ་དབང་གྲུབ་རྒྱལ་མ་བརྒྱ་ཚར།
སེང་གདོང་སྔོན་མོའི་རྗེས་གནང༌། ས་སྐྱ་བཀའ་འབུམ་ཡོངས་རྫོགས་ཀྱི་ལུང་ཞུས། བྱང་ཆུབ་སེམས་དཔའ་དཔལ་ལྡན་ཆོས་སྐྱོང་ནས། གསང་འདུས་མི་བསྐྱོད་པ། འཇིགས་བྱེད་ས་ལུགས། ཀུན་རིག །དུག་དབང༌།
བརྒྱད་སྟོང་པའི་ལུང་སོགས་ཞུས། བྱམས་པ་བསོད་ནམས་བཟང་པོ་ལ་སྒྲུབ་ཐབས་རྒྱ་མཚོ་རྒྱ་གཞུང་བོད་གཞུང་གི་ལུང་སོགས་ཞུས། སློབ་གཉེར་ལ་ཆོས་སྤྱོད་ཡོངས་རྫོགས། དབྱར་ཆོག་སྐོར་དང༌།
ངོར་ལུགས་བདུན་དུ་གྲགས་པའི་ཀྱེ་རྡོར། གསང་འདུས་མི་བསྐྱོད་པ། འཇམ་རྡོར་སམྦུ་ཊ། གུར་རིགས་བསྡུས་བདེ་མཆོག་ལོ་ནག་གཉིས། ཚུལ་ལྗོན། སྡོམ་གསུམ་རབ་དབྱེ། བརྟག་གཉིས་རྣམས་ཀྱི་ཚིག་བློར་བཟུང་ནས་བཏང༌།
སྣང་གསུམ་མཛེས་རྒྱན་དང༌། རྒྱུད་གསུམ་མཛེས་རྒྱན་གཉིས་བློར་བཟུང་ནས་བྱང་ཆུབ་སེམས་དཔའ་དཔལ་ལྡན་ཆོས་སྐྱོང་གི་དྲུང་དུ་

རྒྱུགས་འབུལ། དོན་ནི་ཡེ་མ་གོ །འཇམ་དབྱངས་དཀར་པོ། ཚེ་དཔག་མེད། ཀུན་རིག །མགོན་པོ། འཇིགས་བྱེད་རྣམས་ཀྱི་བསྙེན་པ་སྒྲ་དག་པར་བྱས། སློབ་དཔོན་བློ་གྲོས་བརྟན་པས། ཐོག་མར་སྒྲ་ལ་མཁས་པ་ཡིས།
།ཚིག་དོན་རྣམ་པར་ཕྱེ་སྟེ་བསྟན། །དེ་ནས་དོན་ལ་མཁས་པ་ཡིས། །ལྷག་ཆད་འཁྲུལ་པ་མེད་པར་བཤད། །ཅེས་གསུངས་པ་བཞིན་སྒྲ་འདི་ཤེས་ན་སྙམ་ཡང༌། མཚམས་སྦྱོར་ལྔ་པ་ཙམ་ལས་སློབ་ཐུབ་པའི་སྟབས་འགྲིག་པ་ཞིག་མ་བྱུང༌།
སྙན་ངག །བྱམས་པ་བསོད་ནམས་བཟང་པོའི་ཞབས་དྲུང་དུ་བསླབས། དོན་རྒྱན་སོ་ལྔའི་རྩོམ་རྒྱུགས་ཚར་གཅིག་ཕུལ་ནས་ཤེས་ཁུལ་བྱས། སྐར་རྩིས། ལྔ་བསྡུས། གཟའ་ལྔ། དུས་སྦྱོར་བཅས་བསླབས།
འབྱུང་རྩིས་གྲས་ནས་རྡེའུ་ཞེ་བདུན་མ་བསླབས། འགའ་ཞིག་སྐར་རྩིས་འདི་གཡེང་བ་ཆེ་བས་སློབ་མི་རུང་ཞེས་དང༌། བྲིས་བསུབས་བྱས་པའི་རྣམ་སྨིན་ཡིན་ཞེས་སྨོད་ཀྱང༌། དུས་འཁོར་རྒྱལ་བས་གསུངས་པས་དེ་ལ་སྨོད་པ་ཡ་ང་བ་ཙམ་དུ་ཟད།
རང་གིས་བསམས་པར་རྒྱུད་གསུམ་མཛེས་རྒྱན་ལས། རྟེན་འབྲེལ་གྱི་གནད་ཤེས་ན་ཉོན་མོངས་དང་རྣམ་རྟོག་ཀྱང་ལམ་དུ་འགྱུར་ལ། གནད་མ་ཤེས་ན་ལྷ་དང་སྟོང་ཉིད་བསྒོམ་པ་ལ་སོགས་པ་རྣམས་ཀྱང་བར་ཆད་དུ་འགྲོ་བའི་སྐབས་སྲིད་པས་རྟེན་འབྲེལ་ཉིད་གནད་དུ་ཆེ་བར་བཞེད།
ཅེས་གསུངས་པས་རྟེན་འབྲེལ་ལ་ཁྱད་གསོད་མི་རུང་བར་གོ །ལོ་ཆེན་དྷརྨ་ཤྲཱིས། ཆོས་ཀུན་དོན་དམ་གཤིས་ཀྱི་གནས་ལུགས་ལ།
།རྩིས་དང་འབྲས་བུའི་སྤྲོས་པ་ཀུན་བྲལ་ཀྱང༌། །ཀུན་རྫོབ་རྟེན་འབྲེལ་མི་བསླུར་གསུངས་པའི་ཕྱིར། །བདག་ལེགས་འདོད་པ་རྣམས་

ཀྱིས་བླང་བར་འོས། །ཞེས་གསུངས་པའི་ཕྱིར་རོ། །སློབ་དཔོན་སངས་རྒྱས་གསང་བས། གལ་ཏེ་རྣལ་འབྱོར་གཟའ་སྐར་འཇུག་ཕོད་དང༌། །དུས་དང་ལོ་ཟླ་བཟང་ངན་རྩི་བྱེད་ན། །དབྱེར་མེད་མཉམ་པ་ཉིད་དང་འགལ་བས་ན།
།བྱང་ཆུབ་ཐོབ་པ་རབ་ཏུ་དཀའ་བར་འགྱུར། །ཞེས་བཤད་པ་ནི་ཐོས་བསམ་གྱིས་སྒྲོ་འདོགས་ཆོད་ཟིན་ནས་ཡུན་རིང་བསྒོམ་པའི་སྒོམ་ཆེན་ལ་གསུངས་ཀྱི། གཞན་ལ་སློབ་མི་དགོས་པར་བསྟན་པ་མ་ཡིན་ཏེ། གསང་བ་སྤྱི་རྒྱུད་ལས།
ཉི་མ་ཟླ་བ་གཟས་འཛིན་དང༌། །ཡ་མཚན་ཆེ་ལྟས་བྱུང་བ་དང༌། །ཆོ་འཕྲུལ་གྱི་ནི་ཟླ་བ་ལ། །བསྒྲིགས་ཏེ་དཀྱིལ་འཁོར་བྲི་བར་བྱ། །ཞེས་དང༌། རབ་གནས་ཀྱི་རྒྱུད་ལས། །དབང་བསྐུར་དང་ནི་རབ་གནས་ཉིད།
།ཡར་གྱི་ངོ་ལ་བརྟག་པར་བྱ། །གཟའ་དང་སྐར་མ་འཛོམ་གྱུར་ན། །མར་ངོ་ལ་ཡང་ཉེས་པ་མེད། །ཅེས་བརྩི་དགོས་པར་གསུངས། བརྩི་བ་ལ་རྩིས་ཤེས་མཁན་དགོས་པས་སོ་སྙམ་མོ། །རྩིས་འདིས་ཁ་འདོན་ལ་སད་བྱེད་གྱི་ན་ཡོད་འགྲོ་སྣང་བ་འགའ་ཞིག་ལ་འཆར་གིན་འདུག་ཀྱང༌།
སྤྱོད་འཇུག་ལས། ནད་ཀྱིས་དཀྲུགས་པའི་མི་དག་ནི། །ལས་རྣམས་ཀུན་ལ་མཐུ་མེད་པ། །ཞེས་པ་ལྟར། རང་ཉིད་ལུས་གཅོང་བ་དང༌། ལེ་ལོ་ཆེས་པས་སྐྱོན་མ་གཏོགས།
ཉིན་གུང་ཚེས་གྲངས་གསུམ་རེ་ཙམ་བཏོན་པའི་ས་རིས་ཀྱི་ཐུགས་དམ་མ་བྱེད་ཟེར་མི་ཡང་འདུག་ལགས། ཤེས་བྱ་རིག་པའི་གནས་ལྔ་ལ་མཁས་པའི་སྔོན་གྱི་པཎྜི་ཏ་རྣམས་ཞལ་འདོན་མཛད་ཀྱིན་ལོས་ཡོད་ཀྱང༌།
ཤེས་བྱ་མཁྱེན་པས་ཐུགས་དམ་ལ་གནོད་པའི་

སྒྲོས་ཡེ་མི་སྣང༌། དེང་སང་ཤེས་བྱ་ཕྱོགས་རེའི་ཆ་ཤས་ཙམ་ཤེས་པས་ཐུགས་དམ་ལ་གནོད་པ་བཞད་གད་ཀྱི་གནས་སོ། །འཕགས་པ་ལྗོན་ཤིང་གི་མདོ་ལས། བསམ་པ་མེད་པར་ཉལ་ཏེ་གཉིད་ལོག་ན། །འཇིག་རྟེན་འདི་ཡི་ཉི་མ་སྒོ་རུ་ནུབ།
།ཅེས་དང༌། སློབ་དཔོན་ཟླ་བ་གྲགས་པས་དབུ་མ་འཇུག་པ་ལས། ཡོན་ཏན་ཐམས་ཅད་བརྩོན་འགྲུས་རྗེས་འགྲོ་ཞིང༌། །བསོད་ནམས་བློ་གྲོས་ཚོགས་ནི་གཉིས་ཀྱི་རྒྱུ། །ཞེས་གསུངས་པའི་དོན་གང་ཡིན་རྩད་གཅོད་དགོས་པར་སྣང༌།
མདོར་ན་སློབ་དཔོན་ཨཱརྱ་དེ་བས། བསམ་པས་བྱང་ཆུབ་སེམས་དཔའ་ཡི། །དགེ་བའམ་ཡང་ན་མི་དགེ་བ། །ཐམས་ཅད་དགེ་བ་ཉིད་འགྱུར་ཏེ། །གང་ཕྱིར་སེམས་དེ་གཙོ་བའི་ཕྱིར། །ཞེས་གསུངས་པ་བཞིན།
བསམ་པ་སེམས་བསྐྱེད་ཀྱི་རྩིས་ཟིན་ན་གང་ཡང་དགེ་བའི་ཆོས་ཡིན་སྙམ་མོ། །མཁན་ཆེན་བྱམས་པ་བསོད་ནམས་བཟང་པོས་མཁན་པོ། ཐར་རྩེ་མཁན་ཆེན་ནམ་མཁའ་བསམ་འགྲུབ་ཀྱི་ལས་སློབ། དབུ་མཛད་སངས་རྒྱས་ཚུལ་ཁྲིམས་ཀྱི་གསང་སྟོན།
ཡར་རྒྱས་བླ་མ་སངས་རྒྱས་བསྟན་པས་དུས་བགོ་བ། གཞན་ཡང་དགེ་བའི་བཤེས་གཉེན་བླ་མ་སངས་རྒྱས་དཔལ་བཟང་སོགས་དགེ་འདུན་གྲངས་ཚང་པའི་དབུས་སུ་བསྙེན་པར་རྫོགས།
དེ་སྐབས་དགེ་སློང་གི་ཁྲིམས་ཉིས་བརྒྱ་ལྔ་བཅུ་རྩ་གསུམ་གང་ཡིན་ནི་ཧ་མ་གོ །འོན་ཀྱང་རྩ་བ་བཞི་གང་ཡིན་རྩད་བཅད་ནས་བསྲུང་ཁུལ་བྱས། འཕགས་པ་ཀླུ་སྒྲུབ་ཀྱིས། ཁྲིམས་ནི་རྒྱུ་དང་མི་རྒྱུའི་ས་བཞིན་དུ།
།ཡོན་ཏན་ཀུན་གྱི་གཞི་རྟེན་ལགས་པར་གསུངས། །ཞེས་དང༌། དགེ་སློང་ལ་རབ་ཏུ་གཅེས་པའི་མདོ་ལས། ཤིན་ཏུ་ལེགས་པར་ཚུལ་ཁྲིམས་གང༌། །བསྡམས་པའི་མི་དེ་མཛེས་པའི་གཟུགས། །འདུལ་བ་ལ་ནི་ཉེ་བར་གནས།
།ཚུལ་ཁྲིམས་

བསླབ་པར་རང་ཡིད་ཆེས། །མི་དེ་ཉི་མ་གཅིག་ལ་ཡང༌། །བསོད་ནམས་ཕུང་པོ་དཔག་ཏུ་མེད། །གསོག་ཅིང་སངས་རྒྱས་འབྲས་བུ་འགྲུབ། །ཅེས་དང༌། ཚུལ་ཁྲིམས་འདི་ནི་བདེ་བའི་མཆོག །ཚུལ་ཁྲིམས་འདི་ནི་ཐར་པའི་ལམ།
།ཚུལ་ཁྲིམས་འདི་ནི་ཡོན་ཏན་གཞི། །ཚུལ་ཁྲིམས་འདི་ནི་སངས་རྒྱས་རྒྱུ། །ཞེས་སོགས་ཕན་ཡོན་དཔག་ཏུ་མེད་བ་གསུངས་པས། གལ་ཤིན་ཏུ་ཆེ་བར་གོ་ཡང༌། ཚུལ་ཁྲིམས་བཤད་ཚོད་དང་མཐུན་པ་བསྲུང་ནུས་པ་དང༌།
བསྲུང་ལུགས་ཤེས་པ་གཉིས་ཀ་དཀའ་མཉམ་དུ་མཆིས། འོན་ཀྱང་རློམ་སེམས་མེད་པའི་ཚུལ་ཁྲིམས་དང་ལྡན་པར་བླ་མ་དང་དཀོན་མཆོག་གི་བྱིན་གྱིས་རློབས་ཤིག་ཅེས་ཡིད་སྨོན་རྒྱུན་དུ་བགྱིས་སོ། །ཀྱེ་རྡོར་གཞི་བསྙེན་ཟླ་བ་བརྒྱད་ཙམ་ཞིག་བྱས།
མཇུག་ལ་ལས་བཞིའི་སྦྱིན་སྲེག་བླུགས། ཟད་བྱེད་ཅེས་པ་མེ་ཕོ་སྟག་གི་ལོ་ངོར་གྱི་མཁན་པོ་བྱེད་དགོས་ཚུལ་བྱུང་བ་བཞིན་ཟླ་བ་བརྒྱད་པའི་ཚེས་ཉེར་ལྔ་དགེ་བའི་ཉིན་ཨེ་ཝཾ་གཙུག་ལག་ཁང་དུ་ཕྱིན་ལོ་ལྔའི་བར་རང་འཁོས་ལ་དཔགས་པའི་འཛིན་སྐྱོང་བྱས།
རྒྱལ་བ་ཀུན་དགའ་བཟང་པོས་ཀྭ་ཡེ་ཁོ་བོའི་རྗེས་སུ་སློབ་པ་རྣམས། །ཤ་ཆང་ལ་སོགས་མ་དག་འཚོ་བ་སྤངས།
།རྨད་བྱུང་ཡོན་ཏན་ཀུན་གྱི་གཞི་གཅིག་པུ། །ཚུལ་ཁྲིམས་རིན་ཆེན་སྲོག་བས་གཅེས་པར་བཟུང༌། །ཞེས་དགེ་སློང་གི་ཁྲིམས་ཉིས་བརྒྱ་ལྔ་བཅུ་རྩ་གསུམ་ལས་དུས་དབང་གི་ཤ་ཆང་གཉིས་ལ་བཀར་ཏེ་གསུངས་དགོས་བྱུང་འདུག་ཅིང༌།
དེ་ལའང་དེང་སང་ཉན་མཁན་དཀོན་པའི་ཁར། ཐེབས་ལ་ཉེས་དམིགས་ཤིན་ཏུ་ཆེ་བའི་ཐ་མ་ཁ་འཐེན་མཁན་ཤིན་ཏུ་མང༌། ཆང་དང་ཐ་མ་ཁ་གཉིས་ཚེ་ཕྱི་མ་

རྣམ་སྨིན་ལྕི་བར་མ་ཟད། ཚེ་འདིར་ཡང་ལད་ཚབས་ཤིན་ཏུ་ཆེ་བར་མཐོང་བས་ཉན་མཁན་ཡོད་མེད་ཇི་ལྟར་རུང༌། ཕན་ཏུ་རེ་ནས་འདི་སྐད་སྨྲས་སོ། །ཆང་ཐ་མ་ཁ་ལ་དགའ་བའི་མི། །བློ་ལད་ཚབས་ཆེ་བ་དངོས་སུ་མཐོང༌།
།ཚེ་འདི་ལ་མི་མཛེས་ཕྱི་མར་སྡུག །སྐྱོན་འདི་དག་སྤངས་ན་བསོད་ནམས་འཕེལ། །ཆང་བག་མེད་འཐུང་ཞིང་དུག་འཐེན་མཁན། །རང་གཅིག་པུ་ཕུང་བར་མ་ཟད་པར། །མི་གཞན་ཡང་མང་པོ་ལད་འགྲོ་འདུག །ཕན་མ་ཐོགས་ན་ཡང་གནོད་མ་སྐྱེལ།
།ཞེས་སོགས་ཀྱིས་མཚོན་སྒོ་ཡིག་མང་དུ་སྦྱར། ཆང་བག་མེད་མི་འཐུང་བ་དང༌། ཐ་མ་ཁ་མི་འཐེན་པ་གནད་ཤིན་ཏུ་ཆེ་བར་གོ །མདོ་ལས། འཆི་བའི་སྲོག་ལ་ཀུན་ཀྱང་འཛེམ། །འཚོ་བའི་ཟས་ལ་ཀུན་ཀྱང་འདུ།
།རང་གི་ལུས་ལ་དཔེ་ལོང་ལ། །གཞན་ལ་གནོད་པ་མ་བྱེད་ཅིག །ཅེས་པ་འདི་རང་གཞན་གྱི་དྲན་པའི་གསལ་འདེབས་སུ་ཡང་ཡང་སྨྲས། རྒྱལ་སྲས་ཞི་བ་ལྷས། འཇིག་རྟེན་བདེ་བ་ཇི་སྙེད་པ། །དེ་ཀུན་གཞན་བདེ་འདོད་ལ་བྱུང༌།
།འཇིག་རྟེན་སྡུག་བསྔལ་ཇི་སྙེད་པ། །དེ་ཀུན་བདག་བདེ་འདོད་ལ་བྱུང༌། །མང་དུ་བཤད་ལྟ་ཅི་ཞིག་དགོས། །བྱིས་པས་རང་གི་དོན་བྱེད་དམ། །ཐུབ་པས་གཞན་གྱི་དོན་མཛད་པ།
།འདི་གཉིས་ཀྱིས་ནི་ཁྱད་པར་ལྟོས། །ཞེས་གསུངས་པའི་གནད་མ་འཕྱུགས་པར་ཉམས་སུ་ལེན་ཁུལ་བྱས། རྒྱས་སྲས་ཐོགས་མེད་བཟང་པོ་དཔལ་གྱིས། ཡུལ་ཕྱི་རོལ་གྱི་ལོག་སྒྲུབ་སྣ་ཚོགས་པ། །རང་ང་རྒྱལ་གྱི་

ཁོང་ཡུས་ཆེས་པས་ལེན། །ང་རྒྱལ་གྱི་ཁོང་ཡུས་སྤོང་ཙ་ན། །རྐྱེན་ལོག་སྒྲུབ་ལམ་གྱི་གྲོགས་སུ་འཆར། །ཞེས་དང༌། ལུགས་ཀྱི་བསྟན་བཅོས་ལས། ཆེ་ཕྲའི་བྱ་བ་གང་ལའང་རང་གི་འདོད། །ཧ་ཅང་ཆེས་ན་ཁ་དཔེ་མི་འཚེངས་པའི།
།ཕུགས་སུ་རང་ལ་གནོད་པས་འདོད་ཉེ་དང༌། །ཕྱོགས་ཆ་ཉེ་རིང་ནམ་ཡང་མེད་པར་མཛོད། །ཅེས་གསུངས་པ་བཞིན། རང་འདོད་ཆུང་ཞིང་སྤྱི་ལ་ཕན་སེམས་ཆེ་བ། གནད་ཆེ་ཤོས་ཞིག་ཏུ་གོ །ལག་ལེན་ཐམས་ཅད་ཀྱང་དེའི་སྟེང་ནས་བྱེད་ཁུལ་བྱས།
རྒྱས་སྲས་སེམས་དཔའ་ཆེན་པོས། གང་དང་འགྲོགས་ན་དུག་གསུམ་འཕེལ་འགྱུར་ཞིང༌། །ཐོས་བསམ་སྒོམ་པའི་བྱ་བ་ཉམས་འགྱུར་ལ། །བྱམས་དང་སྙིང་རྗེ་མེད་པར་སྒྱུར་བྱེད་པའི།
།གྲོགས་ངན་སྤོང་བ་རྒྱལ་སྲས་ལག་ལེན་ཡིན། །ཞེས་གསུངས་པ་བཞིན། སྡིག་གྲོགས་ཀྱི་དབང་དུ་ཡང་མ་ཤོར་བའི་ཁུལ་བྱས། དཔལ་མར་མེ་མཛད་ཀྱིས། མང་པོའི་ནང་དུ་ངག་ལ་བརྟག །གཅིག་པུར་འདུག་ན་སེམས་ལ་བརྟག
།ཅེས་གསུངས་པ་བཞིན། མང་པོའི་ནང་དུ་ངག་ལ་མ་བརྟགས་པར་ཁ་ནས་སྣ་ཚོགས་སྨྲས་ན། ལ་ལའི་དབུ་ལ་ཕོག །ལ་ལའི་ཞབས་ལ་ཕོག་ནས་ལས་ངན་གྱི་རྒྱུར་འགྲོ་བ་མང་བས་ངག་བཙུན་པ་གལ་ཆེ་བར་གོ
།རྗེ་ས་པཎ་གྱིས། ཚིག་ངན་བརྗོད་པའི་འཇིག་རྟེན་དུ། །འདོད་པ་འགྲུབ་པ་མི་སྲིད་ཀྱི། །ཡིད་ལ་རང་འདོད་བསྒྲུབས་ན་ཡང༌། །ངག་གི་ཀུན་དང་མཐུན་པར་གྱིས། །རང་དང་གཞན་གྱི་དོན་འགྲུབ་

ན། །འཇམ་རྩུབ་ཇི་ལྟར་བྱས་ཀྱང་རུང༌། །ཐབས་ལ་མཁས་པའི་སྤྱོད་པ་ལ། །གཡོ་སྒྱུ་ཐུབ་པས་མ་གསུངས་སོ། །ཞེས་པའི་དོན་ཡིད་ལ་འཇགས་པར་བྱས། བསྟན་དོན་ལ་རྒྱར་གནོད་ངེས་ཀྱི་གནད་མཚམས་གལ་པོ་ཆེར་མི་བྱེད་དབང་མེད་བྱུང་ན་མ་གཏོགས།
མཐུ་མདོ་སྒྲུབ་འདི་ཡང་མང་ན་རང་གཞན་ཀུན་ལ་གནོད། དགའ་མི་དགའ་ཅུང་ཟད་རེའི་ཆེད་དུ་དྲག་ལས་བྱེད་པ་ནི། རང་བསམ་པ་ངན་པའི་རྟགས་སུ་གོ །ཁ་བསྟན་དོན་ལ་རྒྱར་སྙད་བཏགས་ནས།
།དོན་རང་གི་ཆེད་དུ་མཐུ་མདོ་སྒྲུབ། །གཞན་བརླག་ཕྱིར་བྱེད་པ་འདི་རིགས་ལ། །རྒྱུ་བདེན་པའི་འབྲས་བུ་སྨིན་པ་བདེན། །ཞེས་ཀྱང་སྨྲས་སོ། །སྤྱོད་འཇུག་ལས། ནད་ཀྱིས་དཀྲུགས་པའི་མི་དག་ནི།
།ལས་རྣམས་ཀུན་ལ་མཐུ་མེད་པ། །ཞེས་པ་ལྟར་རང་ཉིད་ལུས་གཅོད་པ་དང༌། བློ་རྨོངས་པ་སོགས་གང་སྤྱིའི་ཐད་ནས་ས་སྟོང་བཀག་ནས་སྡོད་པ་ཙམ་མ་གཏོགས་བསྟན་པ་ལ་ཕན་སླེབས་ཆེ་བ་ཞིག་མི་འདུག་པ་ནས།
རྗེ་ས་པཎ་གྱིས། གང་ཞིག་ཤེས་པའི་བྱ་བ་བསྐོ། མི་ནུས་པ་ལ་འགའ་མི་སྦྱར། །ཆུ་ལ་ཤིང་རྟས་མི་བགྲོད་ན། །ཐང་ལ་གྲུ་ཡིས་ཇི་ལྟར་བགྲོད། །ཅེས་པ་ལྟར། ངེད་རང་མི་ལྕོགས་པས་དགོངས་ཁྲོལ་ཞུས་ཤིང༌།
ཆོས་རྗེ་སངས་རྒྱས་ཡེ་ཤེས་པ་ཆོས་འཆད་ཉན། ཞི་དུལ་གྱི་ཡོན་ཏན་སོགས་གང་ཅིའི་མཚམས་ནས་མཁན་པོའི་འོས་སུ་འདུག་པ་བཞིན། སྐྱེས་བདག་ཅེས་པ་ལྕགས་མོ་ལུག་གི་ལོ་ཆོས་ཁྲིར་མངའ་གསོལ་ཡང༌། མདོ་སྡུད་པ་ལས།
རིན་ཆེན་ཆོས་ཀྱང་དཀོན་ལ་རྟག་ཏུ་འཚེ་

བ་མང༌། །ཞེས་གསུངས་པ་བཞིན། རང་ཅག་བསོད་ནམས་དམན་པས་བར་ཆད་ཀྱི་དབང་དུ་སོང་བ་བྱ་ཐབས་བྲལ་ཞིང༌། འཁོར་བའི་ཆོས་ཉིད་ལ་ཡིད་སྐྱོ་བར་གྱུར་ནས། རང་ཉིད་ལ་སྨྲས་པ། ནམ་ཤི་འགྲོ་ངེས་པ་མ་མཆིས་ཤིང༌།
།ཤི་སོང་ན་གར་སྐྱེའི་ངེས་པ་ཅི། །དུས་ད་ལྟར་རང་དབང་ཡོད་སྐབས་སུ། །ལས་དགེ་སྡིག་བླང་དོར་ཚུལ་བཞིན་མཛོད། །ཅེས་ཀྱང་སྨྲས་སོ། །དཔེ་ཆོས་རིན་ཆེན་སྤུངས་པ་ལས། བླ་མའི་གདམས་ངག་ཐམས་ཅད་མ་ལུས་པར་ཤེས་སྙམ་ཡང༌།
ད་དུང་བརྒྱ་ཚར་སྟོང་ཚར་ཞུས་པས། ཐེབས་རེ་དང་ཐེབས་རེ་མི་འདྲ་བར་བློ་ལ་བསྐྱེད་དང་ཕོགས་མི་ཡོང་མི་སྲིད། ཅེས་གསུངས་འདུག་པ་བཞིན། ཐོས་བསམ་རྒྱ་ཆེན་པོ་བྱ་བ་ཤིན་ཏུ་གལ་ཆེ་ཡང༌།
རང་ཉིད་ལུས་གཅོང་ལེ་ལོ་དང་མི་ནུས་པ་འདི་གཉིས་དབང་ཆེ་དྲག་ནས། ཐོས་བསམ་བསྒོམ་གསུམ་ཡིད་ཆེས་པ་ཞིག་བྱ་རྒྱུ་མ་བྱུང༌། བརྩོན་འགྲུས་རྒྱལ་ཆེན་དཔོན་གཡོག་རྣམས་འདིར་ཕེབས་དང་བསྟུན་ནས་དགའ་མོ་ཡོང་ལ་རེ་ཆེ་ཞིག་ཡོད།
ཡིད་སྨོན་འགྲུབ་པ་བླ་མ་དཀོན་མཆོག་མཁྱེན། གཤིན་གསོན་གྱི་དཀོར་གྱི་མུན་པ་འདི་ཤིན་ཏུ་ལྕི་བ་ཞིག་འདུག །འོན་ཀྱང་བསྔོ་སྨོན་གྱི་ཉི་མ་ཤར་ན་བློ་བདེ་འབོལ་གྱི་འགྲོ་འདུག་པ་རྟེན་འབྲེལ་གྱི་ཆོས་ཉིད་དུ་གདའ།
ལྷག་པར་གཤིན་པོའི་བསྔོ་རྟེན་བྱུང་སྐབས། དཔལ་འཕགས་པ་སྤྱན་རས་གཟིགས་དབང་མཁྱེན། །བདག་རིན་ཆེན་མི་འགྱུར་རྒྱལ་མཚན་ལ། །བློ་གཏད་པའི་གཤིན་གསོན་མང་པོ་ཡོད།
།ཀུན་ཁྱེད་ཀྱིས་ཐུགས་

རྗེས་བཟུང་དུ་གསོལ། །ཨོཾ་མ་ཎི་པདྨེ་ཧཱུྃ། །ཞེས་གསོལ་བ་འདེབས་ཁུལ་བྱས། མདོར་ན་སྐྱིད་སྡུག་ལེགས་ཉེས་ཅི་བྱུང་ཡང༌། དཀོན་མཆོག་ལ་བློ་གཏད་ནས་ཅི་བྱེད་དགེ་བའི་ཆོས་ནས་བཤད་པ་བཞིན་བྱས་ཁུལ་ལགས།
ཅི་བྱེད་དགེ་བའི་ཆོས་དང་བསྟུན་ན་ཡང༌། །ཡང་དག་རང་ཞིག་ག་འདྲས་བྱུང་ཡོད་དམ། །དམ་ཉམས་ཁྲིམས་འཆལ་ཉེས་ལྟུང་ཐམས་ཅད་བཤགས། །བཤགས་བློ་སྐྱེས་པས་ཉེས་ལྟུང་འདག་པར་ཤོག །མི་ཚེ་ཕྱེད་ལྷག་ཙམ་ཞིག་སོང་ན་ཡང༌།
།ཡང་དག་དམ་ཆོས་བྱས་པའི་རྗེས་ནི་ཅི། །ཅི་ཤེས་ཉམས་ལེན་ད་ནི་རན་འདུག་གོ །གོ་བ་སྐྱེས་ནས་ཉམས་ལེན་བྱེད་པར་ཤོག །རང་གི་གནས་ཚུལ་བལྟས་ན་མཐོང་ནུས་འདི། །གཞན་ལ་ཕན་ཕྱིར་བྲིས་པའི་དགེ་བ་ཡིས།
།ཚེ་རབས་ཀུན་ཏུ་གཞན་ལ་མི་འཚེ་ཞིང༌། །གཞན་ཕན་བྱང་ཆུབ་སེམས་དང་མི་འབྲལ་ཤོག །ཅེས་རང་གི་གནས་ཚུལ་བལྟས་ན་མཐོང་ནུས་འདི་ཡང་རིན་ཆེན་མི་འགྱུར་རྒྱལ་མཚན་གྱིས་སྦྱར་བ་དགེ་ལེགས་འཕེལ།
སརྦ་མངྒ་ལཾ། །བྷ་ཝནྟུ།། །།མཁན་ཆེན་རྡོ་རྗེ་འཛིན་པ་དཀོན་མཆོག་གྲགས་པ་ནི། མདོ་སྨད་ཀྱི་ཡུལ་བཞག་བྲག་ལྷ་རྩེའི་བྱང་ངོས་སུ་དཔག་ཚད་གཅིག་ཙམ་བགྲོད་པ་ན་སྟག་ར་ཕ་ཚོ་བཅུ་གཉིས་ཀྱི་ཡ་གྱལ་རྒྱལ་བཟང་ཞེས་པའི་ཡུལ་ན།
ཡབ་གཟི་རྒན་ཨ་འབུམ་པདྨ་དང༌། ཡུམ་ཨ་འཚོ་མ་ཞེས་པ་གཉིས་ཀྱི་སྲས་སུ་སྤྲེལ་ལོར་འཁྲུངས་ཤིང༌། ཁུ་

བོའི་བླ་མ་ནས་མིང་ཉི་མ་བཏགས་ཤིང༌། མཁན་ཆེན་ལྷུན་གྲུབ་དཔལ་ལྡན་གྱི་དབོན་པོར་གཏོགས་པ། ཁུ་བོ་བླ་མ་སྐུ་མཆེད་གཉིས་ཡོད་པ་ལས། གཅེན་ལ་ཀུན་དགའ་ཤེས་རབ་ཟེར་ཞིང༌། མཁན་ཆེན་ལྷུན་གྲུབ་དཔལ་ལྡན་གྱི་སློབ་མ་དགུང་ལོ་བརྒྱད་ཅུ་ཙམ་བཞུགས་པའི་གྲུབ་ཐོབ་ཅིག་སྟེ་ཞལ་འདོན་ལ་ཤིན་ཏུ་བརྩོན་པའི་ལྗགས་སྔགས་དང་ལྗགས་ཆུ་ཙམ་གྱིས་ཡང་སེམས་ཅན་ནད་གདོན་ལས་གྲོལ་ཞིང༌།
སྐུ་གཤེགས་ཚེ་སྙུན་གཞི་གང་ཡང་མེད་ཀྱང་གདུང་ཁང་བརྩིགས་ནས་དེ་ནང་དུ་བཞུགས་ཏེ་སྐུ་མདངས་ཀྱང་སྔར་གྱི་དེ་འགྱུར་ནས་དཀར་པོར་གྱུར་ཞིང༌།
སྐུ་གདུང་གི་མེ་མཆོད་འབུལ་ལུགས་སོགས་རྗེས་ཀྱི་བྱ་བ་རྣམས་མཁན་ཆེན་རང་གི་གཅེན་པོ་རྣམས་ལ་ཞལ་བསྒོས་བགྱིས་ཏེ་དབུས་གཙང་ཕྱོགས་སུ་ཞལ་གཟིགས་ནས་འདས་པས་ཞག་གསུམ་མེ་ཏོག་གི་ཆར་རྒྱུན་མ་ཆད་པ་སོགས་འདས་རྟགས་ངོ་མཚར་རྨད་དུ་བྱུང་བའི་སྲེག་ཆོག་པ་མང་བརྟེན་ཆོས་རྗེ་སོགས་ཀུན་ཡ་མཚན་དུ་གྱུར་སྐད་དོ།
།དེའི་གཅུང་བསོད་ནམས་དཔལ་འབྱོར་ནི་མཁས་གྲུབ་སངས་རྒྱས་ཕུན་ཚོགས་ཀྱི་སྐྲ་བཅད་ལུགས་གཉིས་ཀྱི་མཁྱེན་སྒོ་ཤིན་ཏུ་ཡངས་ཤིང་ཤེས་བྱ་མཐའ་དག་གི་རྒྱུད་ཕྱུག་པ་གསུང་བཟང་ཞིང་གཟི་བརྗིད་ཆེ་བའི་ཀུན་ཡིད་འཕྲོག་པའི་བག་དང་ལྡན་པ་ཞིག་བཞུགས་པ་དེ་ཉྀད་ཀྱི།
ཡུལ་དེར་ས་དཔྱད་ཕུན་སུམ་ཚོགས་པ་བྱ་རྒོད་སྐྱིད་ཉལ་རྒྱག་པའི་སྤྱི་གཙུག་ཏུ་ནོར་བུ་རིན་པོ་ཆེས་བརྒྱན་པ་འདྲ་བ་ལྟ་བུའི་སྟེངས་ན་སྔར་མེད་ཀྱི་གཙུག་ལག་ཁང་གསར་བསྐྲུན་

མཛད་པ་སོགས་ཡུལ་དེར་ཨེ་ཝྃ་པའི་བསྟན་འཛིན་སྟོབས་ཆེན་ཞིག་ཡིན་ཅེས་གླེང་འདུག་ཅིང༌། དགོན་པའི་མིང་ཡང་རྒོད་འདྲ་བྱང་ཆུབ་གླིང་ཞེས་ཟེར་བའི་ད་ལྟ་ཡང་མཁན་པོ་ཉིད་ཀྱི་གཅེན་པོ་ཞིག་གི་དགོན་བདག་བྱས་ནས་ཡོད་འདུག
།གཞན་ཡང་དེའི་ཉེ་འཁོར་དུ་དར་མདོ་ཕ་རི་སྒར་པ་ཞེས་ཡོངས་སུ་གྲགས་པས་རིགས་རྒྱུད་ཕུན་སུམ་ཚོགས་པ་གཏུམ་དབོན་པ། གནམ་བསྐོས་འཇམ་དབྱངས་གོང་མ་བདག་པོའི་གསེར་དམ་གྱི་བདག་པོ་བླ་ཆེན་དམ་ཆོས་པ་དང༌།
དེའི་དབོན་སངས་རྒྱས་དཔལ་ལྡན། མཁན་རང་གི་རྩ་བའི་བླ་མ་གྲགས་པ་འོད་ཟེར་བཅས་དབོན་རིམ་བརྒྱུད་ཀྱི་བཞུགས་གནས་གཏུམ་ཡུལ་ཞེས་པའི་གྲོང་ཁྱེར་གྱི་དབུས་ན་རི་སེང་གེ་འགྱིང་སྟབས་འདྲ་བའི་སྟེངས་སུ་ལྷ་ཁང་ནང་རྟེན་ཁྱད་འཕགས་དུ་མ་བཞུགས་པ་ལ་འབུར་འགོ་ཅེས་གྲགས་པ་དང༌།
དེའི་དགོན་ལག་གི་ཆར་གཏོགས་དཔལ་ལྡན་རགས་པར་མང་བརྟན་རྣམ་གྲོལ་གླིང༌། ར་ཇོ། རྫས་ཚུག
།སྟག་རྩེ། སྤང་བཟང་སོགས་ཨེ་ཝྃ་པའི་དགོན་པ་བཟང་རབ་འགའ་ཞིག་ཀྱང་ཡོད་འདུག་ཅིང༌། ཁུ་བོའི་བླ་མ་གཉིས་ཀྱི་རྒོད་འདྲ་བྱང་ཆུབ་གླིང་གི་འཛིན་བདག་གམ། ཁོ་རང་ཟུང་གི་རྗེས་འཇུག་ལྟ་བུ་འཕྲལ་ལ་ཡོང་རེས་མཁན་ཆེན་པའི་ཡབ་པདྨ་ལ་བུ་བཞི་ཡོད་པའི་ཆེ་བ་གསུམ་ལ་རིམ་བཞིན་ཆོས་སློབ་ཀྱང་གསུམ་ཀ་ཆོས་མགོ་མ་ཐོན་ནོ།
།དེ་དག་གི་ནང་ནས་ཆུང་ཤོས་དམ་པ་འདི་ཉིད་དེ་རང་ལོ་བརྒྱད་པར་ཆོས་བྱས། བཅུ་གསུམ་ལ་ཁུ་བོའི་བླ་མས་དར་མདོ་ཕ་རི་སྒར་དུ་སྦྱོར་གཏད་ཞུས་བླ་ཆེན་གྲགས་འོད་དང་མཇལ་མིང་ཉི་མ་འོད་ཟེར་

གནང༌། ཞག་ཤས་ནས་ཆོས་སྤྱོད་ཀྱི་རིམ་པ་རྣམས་རྒྱུགས་ཕུལ་བའི་མིང་ཤེས་རབ་བཟང་པོ་སྤོས། བཅུ་བདུན་ལ་ཨེ་ཝྃ་དུ་འབྱོར། རྡོ་རྗེ་འཆང་བསོད་ནམས་བཟང་པོ་དང་ནམ་མཁའ་བསམ་འགྲུབ་སོགས་མཇལ། མཁན་ཆེན་ནམ་མཁའ་བསམ་འགྲུབ་ཀྱི་དྲུང་དུ་ལོ་དེར་རབ་ཏུ་བྱུང་མཚན་དཀོན་མཆོག་གྲགས་པ་གནང༌།
གཉིས་ཀ་ལ་གསུང་ངག་ལམ་འབྲས་ཡོངས་རྫོགས་རེ་དང༌། དབང་ལུང་རྗེས་གནང་རིགས་གསན། ཕྱིས་རང་ལོ་ཉི་ཤུ་པར་རབ་བྱུང་མཁན་པོར་བསྙེན་པར་རྫོགས་ཤིང༌།
དགེ་རྒན་ཆོས་མཐུན་བསྟེན་པ་བཟང་སྟབས། རྒྱུད་འདོན་བཞི། སྣང་རྒྱུད། གཞུང་བདུན། ཐུབ་པའི་དགོངས་གསལ། དགོངས་རྒྱན་རྣམས་རྒྱུགས་འབུལ་གནང༌། དེ་མཚུངས་བསྙེན་པའི་རིགས་ཀྱང་དགེས་པ་རྡོ་རྗེའི་བསྙེན་པ་བཅུ་ཆའི་སྦྱིན་སྲེག་ཚོགས་འཁོར་བཅས་པ།
འཇིགས་བྱེད་བསྙེན་ཆེན་བཅུ་ཆའི་སྦྱིན་སྲེག་ཚོགས་འཁོར་སྦྲགས་པ། ཀུན་རིག །མི་འཁྲུགས་པ། ཚེ་དཔག་མེད།
འཇམ་དབྱངས་དཀར་སེར། སྒྲོལ་དཀར། སེང་གེ་སྒྲ། མགོན་པོ་བྲག་རྫོང་མ། གཉན་མགོན། ལས་གཤིན། དམར་བོ་སྐོར་གསུམ། དབྱུ་གུ་མཆེད་གསུམ་རྣམས་ཀྱི་བསྙེན་ཚད་རེ་བྱས་ཤིང་རྗེས་སུ་ཁ་སྐོང་བཅས་གནང༌།
དེ་དག་གི་སྐབས་སུ་ཉམས་རྟོགས་ཆེར་འཕེལ་ཞིང་བླ་མ་ལྷས་བྱིན་གྱིས་བརླབས་པའི་རྟགས་མཚན་མནལ་ལམ་སོགས་ཀྱང་ཡ་མཚན་ཆེ་བ་མང་རབ་བྱུང་འདུག་ཅིང༌། དགུང་གྲངས་ཉེར་ལྔ་

པ་ཨེ་ཝྃ་འདུས་པ་རྒྱ་མཚོས་རྡོ་རྗེ་སློབ་དཔོན་དུ་བླ་སྤྱི་ཀུན་གྱི་མོས་བསྡུར་གྱི་གསོལ་བ་བཏབ་པ་ལྟར་འཁོད་ཅིང༌། བསྟན་པ་རིན་པོ་ཆེའི་མིག་རྒྱན་དུ་ཆེ་བའི་སྒྲིག་ལམ་ཀུན་སྤྱོད་ཆོ་ག་ཕྱག་ལེན་ཆོས་འཆད་ཉན་སོགས་འགྲན་བྲལ་གྱིས་སྐུ་དྲིན་ཤིན་ཏུ་ཆེ་བ་ཅིག་ཏུ་གྱུར།
སོ་བདུན་པ་ལྕགས་མོ་ལུག་གི་ལོར་ས་གཞུང་གཉིས་ཀྱི་བསྐོ་གཞག་གི་བཀའ་ཤོག་རིན་པོ་ཆེའི་དགོངས་དོན་ལྟར། རྒྱལ་བ་རྡོ་རྗེ་འཆང་ཀུན་དགའ་བཟང་པོའི་ཆོས་ཀྱི་ཁྲི་མཐོན་པོར་མངའ་གསོལ།
གསུང་ངག་རིན་པོ་ཆེས་ཟབ་རྒྱས་སུ་ལོ་ལྟར་སྩལ་བ་དང༌། ཁམས་མངའ་རིས་དབུས་གཙང་ཕྱོགས་ཀྱི་སློབ་མ་བགྲང་ལས་འདས་པ་ལ་སོ་ཐར་གྱི་སྡོམ་པ་འབོགས་པ།
སྨིན་གྲོལ་གྱི་དབང་ཁྲིད་རྒྱབ་ཆོས་སོགས་གང་ལ་གང་འཚམ་གྱི་རྣམ་པར་དཀར་བའི་མཛད་ཕྲིན་ཕུན་སུམ་ཚོགས་པ་དང༌། ལྷར་བཅས་སྐྱེ་དགུའི་གཙུག་ནོར། རྒྱལ་དབང་ཐམས་ཅད་མཁྱེན་གཟིགས་ཆེན་པོས་བཀའ་གནང་གསེར་པ་སྤྱི་བཅིངས་ཀྱིས་ཀློ་འཛུམ་ལེགས་འདུམ་དུ་ཆིབས་བསྐྱོད་གནང་བ།
མཆོག་གསུམ་སྤྱི་དང༌། བྱེ་བྲག་དཔལ་ལྡན་ས་ངོར་གཉིས་ཀྱི་དམ་ཅན་སྲུང་མའི་མཐུ་སྟོབས་ཀྱིས། ཕན་ཚུན་ཟློས་པ་མེད་པའི་ཆིང་སྤེལ་ལེགས་ལམ་དུ་གྲུབ་ཅིང༌།
ཀློ་འཛུམ་གཞུང་གི་ས་སྣའི་མི་སྡེས་མཚོན་ཚང་མར་དམག་འཁྲུག་གཡོར་ལོང་སོགས་ཀྱི་ཉམ་ཉེས་ལས་བསྐྱབས་ཤིང༌། སླར་ཡང་ངོར་དུ་ཆག་ཕེབས་ཚེ་ཞབས་དྲུང་ཁག་གི་རྟ་ཐབ་ཀྱི་བསུ་བ་དང༌།
འདུས་པ་རྒྱ་མཚོའི་ཚོགས་ཀྱི་མཆོད་པའི་ཡོ་བྱད་དང་ཆབས་ཅིག་པའི་སེར་ཕྲེང་དང་

བཅས་ཕེབས་བསུ་ཐོག །ལུགས་གཉིས་ཀྱི་བཀོད་པ་ཇི་ལྟར་དགོས་པ་མཛད་དེ། ལྷ་ལྡན་རི་བོ་གྲུ་འཛིན་དུ་སྐྱབས་མགོན་ཆེན་པོའི་མཇལ་ཕྱག་ཏུ་ཕེབས། གཙོ་བོ་གོང་ས་མཆོག་དང༌། བཀའ་མགྲོན་གྱིས་མཚོན་ཚང་མས་སྤྱན་རྒྱང་བདག་རྐྱེན་ཨེ་ཝྃ་བའི་བསྟན་དོན་ལར་རྒྱའི་སྔོན་གྱི་བཀའ་བསྟན་རིམ་པར་རྒྱབ་གནོན་གཙང་ཆོད།
དངོས་པོ་གྱ་ནོམ་པའི་གནང་སྦྱིན་སོགས་བཀའ་དྲིན་སྩལ་བ་བཅས་སྐུ་བསོད་དང་ཕྲིན་ལས་མི་དམན་པ་གྱུར།
བདག་ཅག་གིས་ཀྱང་འབུལ་སྤོམ་སོགས་མི་དམན་པ་སྔོན་ཕུལ་གྲུབ་ཀྱང་ལྷ་ལྡན་དུ་དངོས་མཇལ་གྱི་ཐོག་ལ་ཞུས། སླར་ཡང་ངོར་དུ་ཕེབས་ཏེ། རྒྱལ་བ་གོང་མའི་རིང་ལུགས་རྗེས་སུ་སྐྱོང་བའི་ལུགས་གཉིས་ཀྱི་སྒོ་ནས་བླ་བྲང་གི་འཛིན་གྲཱའི་སྐོར་སྔར་རྒྱུན་ལྟར་གནང༌།
དེ་སྐབས་དཔལ་ས་སྐྱ་པ་ཆེན་པོ་ཉི་ཟླ་ཟུང་འབྲེལ་དབུས་ཕེབས་ཆིབས་སྐྱོད་བཀའ་དྲིན་ཆེ་བའི་ཡར་ལམ་ཞར་ངོར་དུ་ཆག་ཕེབས་པར།
ཆིབས་བསུ། སེར་ཕྲེང་སོགས་ཀྱི་བཀོད་གནང་དང༌། བླ་བྲང་ནས་གསོལ་སྟོན་ཟུར་ཆས་ཀྱི་རིམ་པ། དངོས་པོའི་འབུལ་ནོད་ཆིབས་སྐྱེལ་བཅས་གྲ་གང་འགྲིག་ཞུས་པར། སྐྱབས་མགོན་མཆེད་ཀྱང་དགྱེས་པ་ཆེན་པོས་སྒོ་འཕར་བྱེ་པའི་ལེགས་ལམ་ཕུན་སུམ་ཚོགས་པར་གྱུར།
མཁན་འདི་ཉིད་ནས་དམ་པ་དུ་མར་ཟབ་ཆོས་ཀྱི་རིགས་དུ་མ་གསན་པ་རྒྱ་ཆེ་བ་དང༌། ཁོ་བོ་ཅག་ལའང་རྗེ་བཙུན་ས་སྐྱ་པའི་གདམས་པ་ཁྱད་པར་ཅན་གསུང་ངག་གི་ཆོས་སྐོར་དང༌།
གསེར་ཆོས་ཀྱི་རིགས་དབང་ལུང༌། རྗེ་གནང་ལུང་གི་ཚོགས་གང་དགོས་ཕུལ། གཞན་ཡང་དགེ་ཚོགས་ཅི་ཆེ་སྤེལ། དེ་ལྟ་བུའི་བྱས་བྱུང་རགས་བསྡུས་འདི་འང་དགེ་སློང་དཀོན་མཆོག་གྲགས་པས་སོ།།
།།མངྒ་ལཾ།

Page Empty

ཤྲཱི་ཨེ་ཝྃ་པའི་གདན་རབས་ནོར་བུའི་ཕྲེང་བའི་ཞལ་སྐོང་བདུད་རྩིའི་ཐིགས་ཕྲེང་ཞེས་བྱ་བ། ༄༅། །ཨོཾ་སྭ་སྟི་སིདྡྷཾ། གཟོད་ནས་ཤིན་ཏུ་རྣམ་པར་དག་པས་སྲིད་པའི་མུན་པ་ཀུན་ཟོས་ཏེ། །ཁ་སྦྱོར་བདུན་གྱི་སྣང་བ་ཆེར་རྫོགས་བླ་ན་མེད་པའི་རྩེར་འཛེགས་ཀྱང༌།
བྱམ༵ས་པ༵འི་གཟི་ཡིས་འགྲོ་ཀུན༵་དག༵འ་སྟེར་བསྟན༵་པ༵འི་རྒྱལ༵་མཚ༵ན་སྒྲེང་བ་པོ། །དཔལ་ལྡན་བླ་མ་དགྱེས་པ་རྡོ་རྗེ་བྱང་ཆུབ་བར་དུ་སྙིང་དབུས་མཆོད།
།སྲིད་པའི་བརླན་ཀུན་གདོད་ནས་བསྐམས་ཀྱང་སྙིང་རྗེ་འོ་མའི་ཆུ་གཏེར་ཕྱུར། །ཡོན་ཏན་འབྲས་བཟང་ཉིད་ཀྱིས་འཛིན་ཡང་ཕན་བདེའི་འདོད་རྒུ་ཀུན་ལ་སྩལ། །རྒྱལ་བས་ཚངས་དབྱངས་གླིང་བུས་བསྔགས་པས་ཡང་ཡང་བསྐོར་ཞིང་དམ་དུ་འཁྱུད།
།འཇིག་རྟེན་དབང་ཕྱུག་ཀུན་དགའ་བཟང་པོ་རྒྱ་མཚོའི་བློ་ལ་ལྷ་ཕྱག་བརྩེག །ལུང་དང་རིག་པའི་ཆུ་གཏེར་ལ་གནས་རྩོད་དང་རྩོམ་པའི་ཕུད་སྒྲ་སྒྲོགས། །བསླབ་གསུམ་ནོར་བུའི་གདེངས་ཀ་འབར་བས་ལོག་རྟོག་དབུལ་ཕོངས་ཡོངས་སུ་བཅིལ།
།སྨིན་གྲོལ་བདུད་རྩིའི་ཆར་རྒྱུན་འབེབས་པས་སྐུ་བཞིའི་ལོ་ཐོག་རྒྱས་མཛད་པ། །དཔལ་ལྡན་བླ་མ་ཀླུ་རྒྱལ་ཚོགས་ཀྱིས་ཤིས་པའི་མེ་ཏོག་ཆར་དུ་སྩོལ།
།ཞེས་པའི་ཚིག་གི་མེ་ཏོག་ཉུང་ངུ་འཐོར་བས་མདུན་བསུས་ཏེ། གང་ཞིག་བརྗོད་པར་བྱ་བའི་སྙིང་པོར། རྣམ་པར་སྣང་མཛད་གང་ཆེན་མཚོའི་ཕྱག་མཐིལ་གྱི་རྡུལ་ཕྲ་རབ་ལ་གནས་པའི་གཞི་དང་སྙིང་པོ་མེ་ཏོག་གིས་བརྒྱན་པའི་ཞིང་ཁམས་ཀྱི་ནང་གསེས།
སྟོང་གསུམ་གྱི་སྟོང་ཆེན་པོ་མི་མཇེད་འཇིག་རྟེན་གྱི་ཁམས་ཞེས་གྲགས་པའི་བྱེ་བྲག་དབུས་ཀྱི་གླིང་ཆེན་པོ་བཞི་པའི་འཇིག་རྟེན་གྱི་ཁམས་ཞེས་བྱ་བ་ལས།
ལྷོ་ཕྱོགས་འཛམ་བུའི་གླིང་གི་བྱང་ཕྱོགས་ཁ་བ་ཅན་གྱི་ལྗོངས་འདིར་སྤྲུལ་པའི་རྒྱལ་བློན་རྣམས་ཀྱི་བདག་རྐྱེན་ལས་ལོ་པཎ་རྣམས་ཀྱིས་དམ་པའི་ཆོས་ཀྱི་སྲོལ་བཏོད། དར་ཞིང་རྒྱས་པར་མཛད་པ་ལས།
རྗེ་བཙུན་འཇམ་དཔལ་དབྱངས་འོད་གསལ་འཆི་མེད་རིགས་ལས་བསམ་བཞིན་དུ་སྐྱེ་བའི་འཁྲི་ཤིང་བཟུང་བ་རྗེ་བཙུན་གོང་མ་ལྔ་ལ་སོགས་པ་རྣམས་ཀྱིས་ལུང་རྟོགས་ཀྱི་བསྟན་པ་རིན་པོ་ཆེ་གོང་ནས་གོང་དུ་འཕེལ་བར་མཛད་པ་ལས།
ཕྱིས་སུ་ཐུབ་པའི་བསྟན་པ་སྤྱི་དང༌། བྱེ་བྲག་རྗེ་བཙུན་ས་སྐྱ་པ་རྣམས་ཀྱི་བཞེད་སྲོལ་འཛིན་པ་རྣམས་ཀྱི་ནང་ནས་གཙུག་གི་ནོར་བུ་ལྟར་གྱུར་པ། སྔགས་ཀྱི་བསྟན་པ་འཛིན་པ་ལ་ངོར་རྫོང་གཉིས་སུ་གྲགས་པའི་ནང་ནས་ཆེས་མཆོག་ཏུ་གྱུར་པ་ནི།
བཅོམ་ལྡན་འདས་ཐུབ་པའི་དབང་པོས་ལུང་བསྟན་གྱི་མེ་ཏོག་ལན་གཅིག་མ་ཡིན་པ་ཡང་ནས་ཡང་དུ་འཐོར་བའི་ངོར་ཆེན་རྡོ་རྗེ་འཆང་ཀུན་དགའ་བཟང་པོ་ཞེས་མཚན་སྙན་གདུགས་དཀར་པོ་གཅིག་གིས་སྲིད་པ་དང་ཞི་བའི་ཁྱོན་ཐམས་ཅད་ཡོངས་སུ་ཁེབས་པ་དེ་ཉིད་འཇིག་རྟེན་དུ་བྱོན་ཏེ།
དེ་བཞིན་གཤེགས་པའི་བསྟན་པ་ལ་སྟོན་པ་གཉིས་པ་ལྟ་བུའི་མཛད་པ་རླབས་པོ་ཆེའི་སྒོ་ནས།
རྒྱལ་བའི་བསྟན་པ་རིན་པོ་ཆེ་སྤྱི་དང༌། བྱེ་བྲག་རྡོ་རྗེ་ཐེག་པའི་ཆོས་སྐོར་ཐམས་ཅད་སའི་སྟེང་ཕལ་ཆེ་བར་དར་ཞིང་རྒྱས་པར་མཛད་པ་ཡིན་ནོ། །དེ་ནས་ཀྱང་རྗེ་དེ་ཉིད་ཀྱི་རྒྱལ་ཚབ་ཏུ་མི་འཇིགས་གདོང་ལྔས་བཏེག་པའི་ཆོས་ཀྱི་ཁྲི་འཕང་མཐོན་པོར་མངའ་གསོལ་བའི་བསྟན་འཛིན་གྱི་སྐྱེས་བུ་བར་མ་ཆད་པ་མུ་ཏིག་བསྟར་ལ་བརྒྱུས་པ་ལྟར་བྱོན་པ་ལས།
མུས་ཆེན་འཁོར་ལོ་སྡོམ་པ་ནས་གདན་རབས་ཉེར་དྲུག་པ་མཁན་ཆེན་ཤེས་བྱ་བཟང་པོའི་བར་གྱི་རྣམ་ཐར་མདོར་བསྡུས་རེ་འཇམ་མགོན་སངས་རྒྱས་ཕུན་ཚོགས་ཀྱིས་མཛད་པ་གདན་རབས་ནོར་ཕྲེང་དུ་གྲགས་པ་དེའི་ཁ་སྐོང་འཇམ་མགོན་སངས་རྒྱས་ཕུན་ཚོགས་ནས།
གདན་རབས་སོ་གསུམ་པ་བྱམས་པ་དཔལ་ལྡན་ཆོས་སྐྱོང་བར་གྱི་རྣམ་ཐར་དཔལ་ཆོས་ཀྱིས་མཛད་པ་རྟོགས་བརྗོད་འདོད་རྒུའི་དཔལ་སྟེར་དང༌། གདན་རབས་སོ་ལྔ་པ་ཁང་སར་མཁན་ཆེན་བསོད་ནམས་ལྷུན་གྲུབ་ཀྱི་རྣམ་ཐར་དཔལ་ཆོས་པས་མཛད་པ།
གདན་རབས་སོ་དྲུག་པ་ཤར་ཆེན་མི་འགྱུར་རྒྱལ་མཚན་གྱི་རྣམ་ཐར་རྗེ་རང་ཉིད་ཀྱིས་མཛད་པ། གདན་རབས་སོ་བརྒྱད་པ་འཇམ་དབྱངས་དཀོན་མཆོག་གྲགས་པའི་རྣམ་ཐར་རྗེ་རང་ཉིད་ཀྱིས་མཛད་པ་བཅས་སྤར་དུ་བཞུགས་པའི་ཞལ་སྐོང་འབྲི་བ་ལ།

ཕྱག་ཆེན་ཐིག་ལེ་ལས། གང་ཞིག་དབང་བསྐུར་སྦྱིན་བྱེད་པ། །དེ་ནི་རྡོར་སེམས་ལྟ་བུར་བལྟ། །བླ་མ་སྟོན་པ་བས་ལྷག་བལྟ། །ཡིད་བཞིན་རིན་ཆེན་མཉམ་པར་བལྟ། །ཞེས་དང༌། གུར་ལས། དབང་བསྐུར་ཐོབ་པའི་སློབ་དཔོན་ལ་ཇི་ལྟར་བལྟ་བར་བགྱི།
བཀའ་སྩལ་པ། སློབ་དཔོན་སྟོན་པར་གྱུར་པ་ནི། །སངས་རྒྱས་ཀུན་གྱིས་ཕྱག་མཛད་པ། །བདག་ཅག་རྣམས་ཀྱི་ཕ་དང་མ། །འདི་ཉིད་ཡིན་པར་བསམ་པར་བྱ། །ཞེས་དང༌། ས་པཎ་གྱིས།
བླ་མ་སངས་རྒྱས་ཉིད་ཡིན་ཞེས། །བྱ་བ་དབང་བསྐུར་ཐོབ་ནས་ཡིན། །ཞེས་གསུངས་པ་ལྟར་དབང་བསྐུར་གཙོ་བོར་གྱུར་པའི་སྡོམ་པ་གསུམ་གྱི་ཆོས་ཀྱི་བཀའ་དྲིན་ཐོབ་པའི་རྩ་བ་དང་བརྒྱུད་པའི་བླ་མ་རྣམས་ཀྱི་རྣམ་ཐར་བརྗོད་པ་ནི།
དུས་གསུམ་གྱི་རྒྱལ་བ་སྲས་དང་བཅས་པའི་ཡོན་ཏན་བརྗོད་པ་ལས་ལྷག་པའི་བསོད་ནམས་ཐོབ་པ་སོགས་དོན་ཆེ་བ་ཡང་དག་པའི་ལུང་ཚད་མས་གྲུབ་པའི་ཕྱིར་སྙིང་པོའི་དོན་མདོར་བསྡུས་ཏེ་བརྗོད་པ་ལ།།
༈ གདན་རབས་སོ་བཞི་པ་མཁས་གྲུབ་སངས་རྒྱས་དཔལ་བཟང་ནི། མདོ་ཁམས་གོ་འཇོའི་ཡུལ་དུ་བཀྲ་ཤིས་པའི་དགེ་མཚན་དུ་མ་དང་བཅས་ཏེ་སྐུ་འཁྲུངས། སྐུ་ཆུང་ངུའི་དུས་ནས་དམ་པའི་རིགས་སད་ཅིང༌།
ཆོས་སྤྱོད་དང་ཐོས་བསམ་ལ་བརྩོན། ནར་སོན་པ་ན་ཨེ་ཝྃ་ཆོས་ལྡན་གྱི་གྲྭ་སར་ག་ཟི་ཁང་ཚན་དུ་ཞུགས། བྱམས་པ་བསོད་ནམས་བཟང་པོ། མཁན་ཆེན་བཀྲ་ཤིས་ལྷུན་གྲུབ། བྱམས་པ་ཚུལ་ཁྲིམས་ལྷུན་གྲུབ།
ཐར་རྩེ་ནམ་མཁའ་བསམ་འགྲུབ། མཁན་ཆེན་དཔལ་ལྡན་ཆོས་སྐྱོང་རྣམས་གཙོ་བོར་བསྟེན་ནས། སྡོམ་པ་གསུམ་གྱི་གཙོས་ཟབ་རྒྱས་ཀྱི་གདམས་པ་རྒྱ་མཚོ་ལྟ་བུར་གསན། མ་ཧཱ་པཎྜི་ཏ་ཚུལ་ཁྲིམས་རིན་ཆེན་སོགས་ལས་སྒྲ་སྙན་སོགས་རིག་གནས་དུ་མར་བསླབ་སྦྱངས་མཛད།
དགེས་པ་རྡོ་རྗེ་སོགས་ལྷག་པའི་ལྷའི་བསྙེན་སྒྲུབ་མཐར་ཕྱིན། བྱམས་པ་བསོད་ནམས་བཟང་པོས་མཁན་སའི་ལས་ཁུར་སྔ་ཕྱི་གཉིས་མཛད་པའི་ཕྱི་མའི་གདན་ཚབ་ཏུ་ཀུན་མཁྱེན་ཨེ་ཝྃ་པའི་ཆོས་ཀྱི་ཁྲི་ལ་མངའ་གསོལ།
སྡོམ་པ་གསུམ་དང་གསུང་ངག་རིན་པོ་ཆེ་སོགས་ཟབ་རྒྱས་ཆོས་ཀྱི་འཁོར་ལོ་བསྐོར་ནས་མཁན་ཆེན་བསོད་ནམས་ལྷུན་གྲུབ། ཤར་ཆེན་མི་འགྱུར་རྒྱལ་མཚན།
འཇམ་མགོན་སངས་རྒྱས་ཡེ་ཤེས། སྨྲ་བའི་སེང་གེ་ཚུལ་ཁྲིམས་རིན་ཆེན་སོགས་སྐལ་ལྡན་གྱི་སློབ་ཚོགས་མཐའ་ཡས་པ་བསྐྲུན། མཁན་པོའི་ལས་ཁུར་ཁང་སར་མཁན་ཆེན་བསོད་ནམས་ལྷུན་གྲུབ་ལ་ཕུལ་ནས།
ཁམས་སྡེ་དགེའི་ཕྱོགས་སུ་ཕེབ། ཆོས་ཀྱི་རྒྱལ་པོ་བསྟན་པ་ཚེ་རིང་དང་མཆོད་ཡོན་དུ་འབྲེལ། ཁྲོ་ཁོག་ཏུ་འཁོར་མདོ་དགོན་དང༌། རྫོང་ཆེན་དགོན་གཉིས་གསར་བཞེངས་ཀྱི་བདག་རྐྱེན་མཛད་པ་སོགས་རྣམ་དཀར་གྱི་མཛད་ཕྲིན་ཆེས་ཆེ་བར་མངའ་བའི་བསྟན་འཛིན་གྱི་སྐྱེས་བུ་དམ་པ་ཞིག་གོ།
༈ གདན་རབས་སོ་བདུན་པ་འཇམ་མགོན་སངས་རྒྱས་ཡེ་ཤེས་ནི། མཁན་ཆེན་ཐམས་ཅད་མཁྱེན་པ་བཀྲ་ཤིས་ལྷུན་གྲུབ་ཀྱི་དབོན་རིགས་སུ།
རང་ཞབས་མདོ་མཁར་ཞེས་པར་སྐུ་འཁྲུངས། ཆུང་ངུ་ནས་ངོར་གྱི་ཆོས་གྲྭར་བྱོན། ཆོས་སྤྱོད་འདོན་ཆོག་སྐོར་དང༌། རྒྱུད་ཆུང་བཞི་སོགས་ཐུགས་འཛིན་མཛད། བྱམས་པ་བསོད་ནམས་བཟང་པོ། མཁན་ཆེན་བཀྲ་ཤིས་ལྷུན་གྲུབ།
འཇམ་མགོན་ཚུལ་ཁྲིམས་ལྷུན་གྲུབ། ཐར་རྩེ་ནམ་མཁའ་བསམ་འགྲུབ། མཁན་ཆེན་དཔལ་ལྡན་ཆོས་སྐྱོང་སོགས་དམ་པ་མང་པོ་ལས་སྡོམ་པ་གསུམ་དང༌། གསུང་ངག་རིན་པོ་ཆེ་སོགས་ཆོས་ཚུལ་མཐའ་ཡས་པ་གསན།
གཞུང་ལུགས་རབ་འབྱམས་ལ་བསླབ་སྦྱངས་དང་གཟིགས་རྟོག་མཛད། ཀྱེ་རྡོ་རྗེའི་གཞི་བསྙེན་སོགས་ལྷག་པའི་ལྷ་དུ་མའི་བསྙེན་སྒྲུབ་མཐར་ཕྱིན། ཤར་ཆེན་བྱང་ཆུབ་སེམས་དཔའ་རིན་ཆེན་མི་འགྱུར་རྒྱལ་མཚན་གྱི་གདན་ཚབ་ཏུ་དཔལ་ཀུན་དགའ་བཟང་པོའི་ཆོས་ཀྱི་ཁྲི་ལ་མངའ་གསོལ།
སྡོམ་པ་གསུམ་དང་ངོར་ལུགས་དཀྱིལ་འཁོར་བདུན། གསུང་ངག་རིན་པོ་ཆེ། སྒྲུབ་ཐབས་བརྒྱ་རྩ་དང་རྒྱ་མཚོ། བླ་མ་གོང་མའི་པོད་ལུང་སོགས་དམ་བའི་ཆོས་ཀྱི་ཆར་སིལ་མར་ཕབ་པས་སྐལ་བཟང་གི་ཤེས་རྒྱུད་འཛིན་མའི་དཀྱིལ་འཁོར་ལ་མངོན་མཐོ་དང་ངེས་ལེགས་ཀྱི་འབྲས་བཟང་སྨིན་པའི་སློབ་ཚོགས་ཀྱང༌།
ངག་དབང་ཆོས་སྐྱོང་བཟང་པོ།
མཁས་གྲུབ་སངས་རྒྱས་གྲགས་པ། དཔལ་ས་སྐྱ་པ་ཆེན་པོ་སྔགས་འཆང་བླ་མ་ཐམས་ཅད་མཁྱེན་པ་ངག་དབང་ཀུན་དགའ་བློ་གྲོས།

མ་ཧཱ་པཎྜི་ཏ་ཚུལ་ཁྲིམས་རིན་ཆེན་སོགས་དུ་མར་བསྐྲུན། ལྷར་བཅས་འགྲོ་བའི་སྐྱབས་གནས་དམ་པར་གྱུར་ཀྱང་སྐུ་ཚེ་རིང་བོར་མ་བཞུགས་པ་ཞི་བའི་དབྱིངས་སུ་གཤེགས་སོ། །༈གདན་རབས་སོ་དགུ་པ་ངག་དབང་ཆོས་སྐྱོང་བཟང་པོ་ནི།
བྱམས་པ་བསོད་ནམས་བཟང་པོ་དང༌། བསོད་ནམས་ལྷུན་གྲུབ་སོགས་དམ་པ་མང་པོའི་དབོན་རིགས་སུ་གཙང་རོང་གླིང་མ་མཁར་དུ་སྐུ་འཁྲུངས། རིགས་རུས་ཀྱི་ཡོན་ཏན་དུ་མར་མངའ། ཁྱིམ་གྱི་བྱ་བ་དུག་སྦྲུལ་གནས་པའི་ཚང་ཚིང་དང༌།
རབ་ཏུ་བྱུང་བ་ནི་ལྷའི་ཁང་བཟང་དུ་གནས་པ་ལྟ་བུར་གཟིགས་ནས། ངོར་ཨེ་ཝྃ་ཆོས་ལྡན་དུ་ཕེབ། མཁན་ཆེན་གྲུབ་དབང་དཔལ་ལྡན་ཆོས་སྐྱོང་གཙོས། མཁས་གྲུབ་སངས་རྒྱས་དཔལ་བཟང༌།
མཁན་ཆེན་བསོད་ནམས་ལྷུན་གྲུབ། རིན་ཆེན་མི་འགྱུར་རྒྱལ་མཚན། འཇམ་མགོན་སངས་རྒྱས་ཡེ་ཤེས་སོགས་དམ་པ་མང་པོ་ལས་སྡོམ་པ་གསུམ། གསུང་ངག་རིན་པོ་ཆེའི་ཆོས་སྐོར་ཡོངས་རྫོགས། དགྱེས་པ་རྡོ་རྗེ་སོགས་དཀྱིལ་འཁོར་མང་པོའི་དབང་ལུང་ཁྲིད་གསུམ།
གཞན་ཡང་སྒྲུབ་ཐབས་རྗེས་གནང༌། ས་སྐྱ་བཀའ་འབུམ་སོགས་པོད་མང་པོའི་ལུང་བཅས་གསན་ཅིང༌། ཐོས་པ་དང་བསམ་པས་སྒྲོ་འདོགས་ཆོད་པར་མཛད།
ཀྱེ་རྡོར། འཇིགས་བྱེད། ཀུན་རིག་སོགས་ཡི་དམ་མང་པོའི་བསྙེན་སྒྲུབ་ཚུལ་བཞིན་བགྱིས། འཇམ་དབྱངས་དཀོན་མཆོག་གྲགས་པའི་གདན་ཚབ་ཏུ་ངོར་ཆེན་རྡོ་རྗེ་འཆང་གི་ཆོས་ཁྲི་ལ་མངའ་གསོལ། གསུང་ངག་ལམ་འབྲས།
སོ་བྱང་སྔགས་གསུམ་སོགས་ཟབ་ཆོས་མཐའ་ཡས་པ་ལོ་གྲངས་དུ་མའི་བར་དུ་སློབ་ཚོགས་རྒྱ་མཚོ་ལྟ་བུའི་རྒྱུད་སྨིན་པར་བྱ་བ་སོགས་ཀྱིས་ཐུབ་བསྟན་ཕྱོགས་བརྒྱར་འཕེལ་བའི་དཔལ་དུ་གྱུར། བྱམས་པ་ཕུན་ཚོགས་དོན་གྲུབ།
མཁས་གྲུབ་ཀུན་དགའ་བསོད་ནམས། བྱམས་པ་ནམ་མཁའ་འཆི་མེད་སོགས་མཁས་གྲུབ་ཀྱི་སློབ་མ་དུ་མར་སྤེལ། སྐུ་ཚེའི་མཇུག་ཏུ་བོད་ཆེན་པོའི་ལྗོངས་སུ་བྱོན་ནས་སྡེ་དགེ་ཆོས་རྒྱལ་ཆེན་པོ་དང༌།
གླིང་གདུང་བརྒྱུད་སོགས་མི་ཆེན་མང་པོའི་མཆོད་གནས་མཛད། དཔལ་ལྡན་ལྷུན་གྲུབ་སྟེང་སོགས་ཆོས་སྡེ་མང་པོར་བཤད་སྒྲུབ་སྤེལ་བར་མཛད་པ་སོགས་འབྲེལ་ཚད་དོན་ལྡན་གྱི་སྐྱེས་བུ་དམ་པ་གདོན་མི་ཟ་བ་ཞིག་གོ།
༈ གདན་རབས་བཞི་བཅུ་པ་མཁས་གྲུབ་སངས་རྒྱས་གྲགས་པ་ནི། མདོ་སྨད་མི་ཉག་གི་ཡུལ་བཞག་ར་ལྷ་རྩེའི་རྒྱབ་ཤ་གྲོང་ཞེས་པར་དམ་པའི་རིགས་སུ་མཚན་དཔེའི་མེ་ཏོག་བཞད། སྔོན་གྱི་དགེ་བའི་བག་ཆགས་ཀྱིས་བསྐུལ་ནས་གཙང་སྟོད་འོག་མིན་ཨེ་ཝྃ་ཆོས་ལྡན་དུ་ཕེབ།
བྱམས་པ་ནམ་མཁའ་བསམ་འགྲུབ་དཔལ་བཟང་པོའི་དྲུང་ནས་སྡོམ་པ་གསུམ་གྱི་བདུད་རྩི་ཐོག་མར་གསོལ། རྒྱུད་ཆུང་བཞི་དང༌།
ཀུན་ཏུ་དགོས་པའི་གཞུང་བདུན་སོགས་ཐུགས་འཛིན་ཆེ། དེ་ནས་མཁན་ཆེན་དཔལ་ལྡན་ཆོས་སྐྱོང༌། མཁས་གྲུབ་སངས་རྒྱས་དཔལ་བཟང༌། འཇམ་མགོན་བསོད་ནམས་ལྷུན་གྲུབ་སོགས་དམ་པ་མང་པོ་ལས་ངོར་ལུགས་དཀྱིལ་འཁོར་བདུན་སོགས་དབང་ཆེན་དང༌།
སྒྲུབ་རྗེས་དུ་མར། བདེ་ཀྱེ་གསང་འཇིགས་སོགས་ཀྱི་ཁྲིད་དང་བྱིན་རླབས། གོང་མ་ལྔ། ངོར་ཆེན་ཡབ་སྲས་སོགས་ཀྱི་བཀའ་འབུམ་ལུང་སོགས་དམ་པའི་ཆོས་ཀྱི་བདུད་རྩི་དཔག་ཏུ་མེད་པར་གསོལ།
མདོ་སྔགས་ཀྱི་གཞུང་ལ་ཐོས་བསམ་གྱིས་དཔྱད་པ་ཚུལ་བཞིན་མཛད། ཟབ་དོན་གྱི་གནད་ལ་སྒོམ་པས་ཉམས་རྟོགས་རྒྱས། ངག་དབང་ཆོས་སྐྱོང་བཟང་པོའི་གདན་ཚབ་ཏུ་ཐུབ་མཆོག་བསྟན་པའི་གསལ་བྱེད་ངོར་ཆེན་རྡོ་རྗེ་འཆང་གི་ཁྲི་ལ་མངའ་གསོལ་གྱི་མེ་ཏོག་བཀྲམ།
དབུས་གཙང་ཁམས་གསུམ་ནས་འོངས་པའི་སྐལ་ལྡན་གྱི་སློབ་བུ་རྣམས་ལ་སྡོམ་པ་གསུམ་དང༌། གསུང་ངག་རིན་པོ་ཆེ་སོགས་ཆོས་ཀྱི་འཁོར་ལོ་རྒྱ་ཆེ་བར་ཡུན་རིང་དུ་བསྐོར།
མཁས་གྲུབ་ཀུན་དགའ་བསོད་ནམས། བྱམས་པ་ནམ་མཁའ་འཆི་མེད། མཁས་གྲུབ་ངག་དབང་དམ་ཆོས་སོགས་བསྟན་འཛིན་གྱི་སློབ་ཚོགས་དུ་མར་སྤེལ་བར་མཛད་པ་སོགས་རྣམ་དཀར་གྱི་ཕྲིན་ལས་གདུལ་བྱའི་བློའི་སྤྱོད་ཡུལ་ལས་འདས་པའི་རྡོ་རྗེ་འཛིན་པ་ཆེན་པོ་ཞིག་གོ།
༈ གདན་རབས་ཞེ་གཅིག་པ་ངག་དབང་ཕུན་ཚོགས་དོན་གྲུབ་ནི། འཇམ་དབྱངས་དཀོན་མཆོག་གྲགས་པའི་དབོན་རིགས་སུ་མི་ཉག་བཞག་ར་ལྷ་རྩེའི་བྱང་ངོས་རྒྱལ་བཟང་ཞེས་པར་བསམ་བཞིན་སྲིད་པ་ཉེ་བར་བཟུང༌།

སྐུ་ཆུང་ངུ་ནས་བསྟན་ལ་ལྷག་པར་དད་དེ་ཁྱིམ་ཐབས་ཀྱི་བྱ་བ་གཞི་མདོའི་རྩ་བཞིན་དོར་ནས། བསྟན་པ་རིན་པོ་ཆེའི་སྒོར་འཇུག་པར་བྱ་བའི་ཕྱིར་དུ་དཔལ་ཨེ་ཝྃ་ཆོས་ལྡན་གྱི་གནས་སུ་ཕེབ། རྒྱུད་ཆུང་བཞི་དང༌།
ཀུན་ཏུ་དགོས་པའི་གཞུང་བདུན་སོགས་ཐུགས་ལ་མངའ། འཇམ་དབྱངས་དཀོན་མཆོག་གྲགས་པ། ངག་དབང་ཆོས་སྐྱོང་བཟང་པོ་སོགས་རིགས་བདག་ཏུ་བསྟེན་ནས། ཆོས་ཕུང་བརྒྱད་ཁྲིའི་སྙིང་པོ་སྡོམ་པ་གསུམ་དང༌།
གསུང་ངག་ལམ་འབྲས། བདེ་ཀྱེ་གསང་གསུམ། དམར་ནག་འཇིགས་གསུམ། སྒྲུབ་ཐབས་རྒྱ་མཚོ་དང་བརྒྱ་རྩ་སོགས་གསན་ཅིང་ཐུགས་ཉམས་སུ་བཞེས། ཐོས་བསམ་སྒོམ་པས་རང་རྒྱུད་ཚུལ་བཞིན་སྨིན་པར་མཛད་པའི་མཐུས།
མཁས་གྲུབ་སངས་རྒྱས་གྲགས་པའི་གདན་ཚབ་ཏུ་ཀུན་མཁྱེན་ཨེ་ཝྃ་པའི་ཁྲི་ལ་མངའ་གསོལ། སྙན་བརྒྱུད་ཚད་མ་བཞི་ལྡན་གྱི་ཟབ་ཁྲིད་གསུང་ངག་རིན་པོ་ཆེས་གཙོས་དབང་ཁྲིད་ལུང་སོགས་འཆད་པས་བློ་གསལ་སློབ་བུའི་ཚོགས་མཐའ་ཡས་པ་སྨིན་པར་མཛད།
མཁས་གྲུབ་ངག་དབང་དམ་ཆོས། མཁན་ཆེན་བསོད་ནམས་དཔལ་འབྱོར་སོགས་བརྒྱུད་འཛིན་གྱི་དམ་པ་མང་པོ་བསྐྱེད་པ་སོགས་བསྟན་པ་རིན་པོ་ཆེ་ལ་ཕྱག་རྗེས་རླབས་ཆེན་མཛད་པའི་དམ་པ་ཞིག་གོ།
༈ གདན་རབས་ཞེ་གཉིས་པ་མཁས་གྲུབ་ཀུན་དགའ་བསོད་ནམས་ནི། མདོ་སྨད་བྲག་མགོ་རྟ་དམར་ཞེས་པར་ཡ་རབས་དྲྭ་མའི་རིགས་སུ་སྐུ་འཁྲུངས། དལ་འབྱོར་གྱི་རྟེན་ལ་རང་གཞན་གྱི་ཕན་བདེ་རླབས་པོ་ཆེ་བསྒྲུབ་པའི་ཆེད་དུ།
དཔལ་ཨེ་ཝྃ་ཆོས་ལྡན་གྱི་དགོན་པར་བྱོན། ཆོས་སྤྱོད་འདོན་ཆོག །རྒྱུད་ཆུང་བཞི། ཀུན་ཏུ་དགོས་པའི་གཞུང་བདུན་སོགས་སྦྱངས་པ་མཐར་ཕྱིན། འཇམ་དབྱངས་དཀོན་མཆོག་གྲགས་པ།
ངག་དབང་ཆོས་སྐྱོང་བཟང་པོ། མཁས་གྲུབ་སངས་རྒྱས་གྲགས་པ་སོགས་ཆོས་ཀྱི་སྤྱན་ལྡན་དམ་པ་མང་པོ་སྤྱི་བོའི་ཅོད་པན་དུ་བཀོད་དེ། རབ་འབྱམས་སྡེ་སྣོད་རྒྱུད་སྡེའི་ཉིང་ཁུ་སོ་བྱང་སྔགས་གསུམ།
གསུང་ངག་རིན་པོ་ཆེ་སོགས་ཟབ་ཁྲིད་དུུ་མ། དགྱེས་པ་རྡོ་རྗེ་བཀའ་བབས་བཞི་སོགས་དབང་དང་རྗེས་གནང་བྱིན་རླབས་སྐོར་དུ་མ། དམ་པ་སྔ་མའི་བཀའ་འབུམ་སོགས་ལུང་རྒྱུན་བཞུགས་རིགས་ལེགས་པར་གསན་ཏེ།
སྒོམ་པས་ཉམས་མྱོང་གི་ཡོན་ཏན་གོང་འཕེལ་དུ་གྱུར། ངག་དབང་ཕུན་ཚོགས་དོན་གྲུབ་ཀྱི་གདན་ཚབ་ཏུ་འོག་མིན་ཨེ་ཝྃ་ཆོས་ལྡན་གྱི་ཆོས་ཁྲི་ལ་མངའ་གསོལ། སྡོམ་པ་གསུམ་དང༌། དགེས་པ་རྡོ་རྗེའི་ཟབ་ཁྲིད་ལམ་འབྲས་བུ་དང་བཅས་པའི་གདམས་ངག་སོགས་གང་ལ་གང་འདོད་ཀྱི་སྨིན་གྲོལ་བསམ་གྱིས་མི་ཁྱབ་པ་ཞིག་སྩལ་ནས།
གདུལ་བྱ་རིགས་ཅན་སྣ་ཚོགས་སྲིད་པའི་མཚོ་ལས་བསྒྲལ་ཏེ་ཐར་པའི་གྲོང་ཁྱེར་མཆོག་ཏུ་ཕྱིན་པ་དང༌།
མཁས་གྲུབ་ངག་དབང་དམ་ཆོས། མཁན་ཆེན་བསོད་ནམས་དཔལ་འབྱོར་སོགས་དགེ་བའི་བཤེས་གཉེན་མང་པོ་འཕེལ་བར་མཛད་ཅིང་བླ་མ་ལྷ་དང་བཅས་པས་རྗེས་སུ་བཟུང་བའི་གྲུབ་པའི་དབང་ཕྱུག་ཆེན་པོར་གྱུར་པ་ཞིག་གོ།
༈ གདན་རབས་ཞེ་གསུམ་པ་བྱམས་པ་ནམ་མཁའ་འཆི་མེད་ནི། སྔོན་གྱི་དུས་སུ་ཆོས་རྒྱལ་སྲོང་བཙན་སྒམ་པོའི་བླ་སྨན་མི་དགུའི་ཡ་གྱལ་བྲང་ཏི་རྒྱལ་གཉེན་མཁར་ཕུག་ནས་བཟུང་དངོས་གྲུབ་བརྙེས་པའི་དམ་པའི་སྐྱེས་བུ་བར་མ་ཆད་པར་བྱོན་པའི་རྒྱུད་དུ་སྐྱེས་ཏེ་སྔོན་གནས་རྗེས་སུ་དྲན་པ་སོགས་ཡོན་ཏན་བསམ་གྱིས་མི་ཁྱབ་པ་མངའ།
ཤྲཱི་ཨེ་ཝྃ་ཐར་པ་རྩེར་ཕེབ་ནས་ཕྱི་ནང་གི་རིག་གནས་དང༌།
ཀུན་ཏུ་དགོས་པའི་གཞུང་བདུན། རྒྱུད་ཆུང་བཞི་སོགས་མདོ་སྔགས་ཀྱི་གཞུང་དུ་མ་ཐུགས་ལ་བཟུང༌། ཁང་སར་མཁན་ཆེན་ངག་དབང་ཆོས་སྐྱོང་བཟང་པོ་ལས་ལམ་འབྲས་ཚོགས་བཤད་གསན། དཔལ་ལྡན་ས་སྐྱའི་མཁན་པོ་སྦྱིན་པ་བཀྲ་ཤིས་ལས་བསྙེན་རྫོགས་ཀྱི་སྡོམ་པ་ནོད།
འཇམ་མགོན་ངག་དབང་ཀུན་དགའ་བློ་གྲོས་ལས་ལམ་འབྲས་ཚོགས་སློབ་གཉིས་ཀྱིས་ཐོག་དྲངས་པའི་སྙན་བརྒྱུད་ཚད་མ་བཞི་ལྡན་གྱི་གདམས་པ་མཐའ་དག་ལ་ཐོས་བསམ་སྒོམ་གསུམ་གྱིས་གཏན་ལ་ཕབ།
ཕན་ཁང་སྐུ་དབོན་དང་སྐྱོ་མདའ་བླ་མ་སོགས་ཡོངས་འཛིན་དམ་པ་བཅུ་ཕྲག་ལྔ་ལས་ལྷག་པ་ལས་ཟབ་རྒྱས་ཀྱི་གདམས་པ་རྒྱ་མཚོ་ལྟ་བུར་གསན། ཕྱག་ལེན་ཕྲ་མོ་ཙམ་ལའང་མ་འདྲེས་པར་སོ་སོའི་ལུགས་བཞིན་མཛད།
རྗེ་རྡོ་རྗེ་འཆང་གི་ཁྲི་ལ་ཞབས་པད་བཀོད་དེ་ལོ་གྲངས་དུ་མའི་བར་དུ་སྣཽད་ལྡན་རྣམས་སྨིན་གྲོལ་ལ་བཀོད།

སྡེ་དགེ་ཆོས་རྒྱལ་ཆེན་པོའི་དབུའི་མཆོད་གནས་སུ་ཕེབ། སློབ་དཔོན་ཆེན་པོ་པདྨ་ཀཱ་ར་སོགས་ལྷག་པའི་ལྷས་ཞལ་གཟིགས། བྲག་ལ་ཕུར་པ་བཏབ་པ་སོགས་གྲུབ་པའི་ས་ལ་བཞུགས་པའི་མཚན་རྟགས་མངོན་སུམ་དུ་བསྟན།
ཕྱོགས་དེར་གཏོགས་པའི་ཨེ་ཝྃ་པའི་རྗེས་འཇུག་ཆོས་གྲ་ཆེ་ཆུང་ཐམས་ཅད་ལ་དབང་ལུང་མན་ངག་གི་འཆད་སྤེལ་དང༌། ཆོ་གའི་ཕྱག་ལེན། དབྱངས་གདངས་རོལ་མོ། རིམ་གཉིས་ཀྱི་རྣལ་འབྱོར་སོགས་བཤད་སྒྲུབ་ཀྱི་བསྟན་པ་འཁྲུལ་མེད་དུ་བསྐྱངས་པའི་ཕྱག་རྗེས་ད་ལྟའི་བར་དུ་གནས་པ་ཁོང་གི་སྐུ་དྲིན་ཡིན།
སྔ་ཕྱི་ཀུན་ཏུ་གསུང་ངག་ཚོགས་བཤད་དུ་མ་དང༌། སློབ་བཤད་ལན་གཉིས་ཀྱིས་མཚོན་པའི་ཟབ་རྒྱས་ཆོས་ཀྱི་གདམས་པ་དུུ་མ་སྩལ་བས་བསྟན་འཛིན་གྱི་སྐྱེས་བུ་མང་དུ་བསྐྲུན་པའི་ངང༌།
རེ་ཞིག་ཞིང་འདིའི་གདུལ་བྱ་དེ་ཙམ་དུ་གཟིགས་ནས། སྐུ་དབོན་རྣལ་འབྱོར་འཇམ་དཔལ་བཟང་པོ་དང༌། ས་དབང་བླ་ཆེན་སོགས་ལ་ཞལ་ཆེམས་ལྷུག་པར་སྩལ་ཅིང༌།
དགུང་ལོ་ལྔ་བཅུ་རྩ་དྲུག་པར་ངོ་མཚར་བའི་ལྟས་དུ་མ་དང་བཅས་ཏེ། སྐུའི་བཀོད་པ་བསྡུ་བའི་ཚུལ་བསྟན་པས། ཆོས་རྒྱལ་བླ་སློབ་རྣམས་སྔར་ལས་ཀྱང་དད་མོས་ཇེ་ཆེར་གྱུར་ནས་གཤེགས་རྫོང་རྣམས་མཐར་ཕྱིན་པར་མཛད་དོ།
།འདི་ཉིད་ཀྱི་རྣམ་ཐར་རྒྱས་པ་ཐམས་ཅད་མཁྱེན་པ་བྱམས་པ་ཀུན་དགའ་བསྟན་པའི་རྒྱལ་མཚན་གྱིས་མཛད་པ་ལས་རྟོགས་པར་བྱའོ།། ༈ གདན་རབས་ཞེ་བཞི་པ་མཁས་གྲུབ་ངག་དབང་དམ་ཆོས་ནི།
རོང་ཡུལ་ཕོ་སྒང་སྟེང་ཞེས་པར་མཁས་གྲུབ་མང་པོ་བྱོན་པའི་བརྒྱུད་དུ་སྐུ་བལྟམས། སྐུ་ཚེ་དུ་མ་ནས་དམ་པའི་ཆོས་ལ་སྤྱོད་པའི་འབྲས་རྟགས་ཐེག་ཆེན་གྱི་རིགས་སད། ངེས་འབྱུང་གིས་རྒྱུད་བསྐུལ་ཏེ་ངོར་ཨེ་ཝྃ་ཆོས་ལྡན་གྱི་གནས་སུ་བྱོན།
རྒྱུད་ཆུང་བཞི་དང་ཀུན་ཏུ་དགོས་པའི་གཞུང་བདུན་སོགས་ལ་མཁྱེན་རབ་རྒྱས། མཁན་ཆེན་སངས་རྒྱས་གྲགས་པ་ལས་བསྙེན་པར་རྫོགས། བྱང་ཆུབ་མཆོག་ཏུ་ཐུགས་བསྐྱེད།
སྨིན་གྲོལ་གསེར་འགྱུར་རྩིས་སྒོ་གསུམ་ལྷ་སྔགས་ཡེ་ཤེས་ཀྱི་རང་བཞིན་དུ་བསྒྱུར། ངག་དབང་ཕུན་ཚོགས་དོན་གྲུབ། མཁས་གྲུབ་ཀུན་དགའ་བསོད་ནམས། ཐར་རྩེ་ནམ་མཁའ་འཆི་མེད་རྣམས་ལས་སྨིན་བྱེད་དབང༌།
གྲོལ་བྱེད་ཁྲིད། རྒྱབ་བརྟེན་ལུང་གི་སྐོར་དཔག་མེད་གསན། གཞི་ཚུལ་ཁྲིམས་རྣམ་དག་ལ་བརྟེན་ནས། ཐོས་བསམ་སྒོམ་གསུམ་མཐར་ཕྱིན་པའི་གྲུབ་འབྲས་བྱམས་པ་ནམ་མཁའ་འཆི་མེད་ཀྱི་གདན་ཚབ་ཏུ་ཆོས་སྲིད་ལུགས་བཟང་གི་མངོན་པར་མཐོ་བའི་ཁྲི་ལ་ཞབས་ཟུང་གཡོ་མེད་བཀོད་དེ་གསུང་ངག་ལམ་འབྲས་ཀྱི་དབང་ལུང་ཁྲིད་སོགས་ཀྱི་སྐོར།
རྒྱུད་སྡེ་བཞིའི་སྨིན་གྲོལ་གྱི་རྒྱུན་གང་བཞུགས།
སོ་བྱང་གི་སྡོམ་པ་སོགས་ཟང་ཟིང་མེད་པའི་ཆོས་ཀྱི་སྦྱིན་པས་སློབ་ཚོགས་མཐའ་ཡས་པ་ཚིམ་པར་མཛད། གསུང་ལས་སྐྱེས་པའི་ཆོས་ཀྱི་སྲས་ངག་དབང་བློ་གྲོས་བཟང་པོ། ཡོངས་འཛིན་དཔལ་ལྡན་ཆོས་ཀྱི་རྒྱལ་མཚན་སོགས་ཁྱད་པར་འཕགས་པའི་བསྟན་འཛིན་མང་པོ་བྱོན་པའི་རྩ་ལག་དམ་པར་གྱུར་བ་ཞིག་གོ།
༈ གདན་རབས་ཞེ་ལྔ་པ་མཁན་ཆེན་བསོད་ནམས་དཔལ་འབྱོར་ནི། མདོ་སྨད་ལིའུ་ཐང་མོ་ལ་གཤིས་ཞེས་པར་སྐུ་འཁྲུངས།
ཆུང་ནས་བྱིས་པའི་སྤྱོད་པ་ལས་འདས་ཏེ་དད་པ་སྙིང་རྗེ་ཤེས་རབ་སོགས་ཡོན་ཏན་གྱི་རྩ་བ་རབ་ཏུ་བརྟན། ངོར་ཨེ་ཝྃ་ཆོས་ལྡན་གྱི་གྲྭ་སར་ཞུགས། རྒྱུད་ཆུང་བཞི་དང༌། ཀུན་ཏུ་དགོས་པའི་གཞུང་བདུན་སོགས་ཐུགས་འཛིན་མཛད།
ངག་དབང་ཕུན་ཚོགས་དོན་གྲུབ། མཁས་གྲུབ་ཀུན་དགའ་བསོད་ནམས། བྱམས་པ་ནམ་མཁའ་འཆི་མེད་སོགས་བསྟེན་ནས་སྡོམ་པ་གསུམ་དང་གསུང་ངག་རིན་པོ་ཆེས་གཙོས་སྨིན་གྲོལ་རྒྱ་མཚོ་ལྟ་བུ་གསན་ཏེ་ཐོས་བསམ་ཚུལ་བཞིན་མཛད།
དགྱེས་རྡོར་སོགས་ཡི་དམ་དུ་མའི་བསྐྱེད་རྫོགས་ལ་དབང་འབྱོར་པའི་སུམ་ལྡན་རྡོ་རྗེ་འཛིན་པ་ཆེན་པོར་གྱུར་ཏེ། མཁས་གྲུབ་ངག་དབང་དམ་ཆོས་ཀྱི་གདན་ཚབ་ཏུ་ཁྱབ་བདག་རྡོ་རྗེ་འཆང་གི་ཁྲི་ལ་མངའ་གསོལ་ཏེ་རབ་བྱུང་བསྙེན་རྫོགས།
བྱང་སེམས་ཆོ་ག །སྔགས་ཀྱི་སྨིན་གྲོལ་སོགས་སྡོམ་པ་གསུམ་ཆ་ལག་དང་བཅས་པས་འོས་སུ་གྱུར་པའི་གདུལ་བྱ་ཐམས་ཅད་ཡང་དག་པའི་ལམ་ལ་དཀྲི་བར་མཛད།
བྱམས་པ་ཀུན་དགའ་བསྟན་འཛིན། བྱམས་པ་དཔལ་ལྡན་བཟང་པོ་སོགས་སློབ་མ་བཟང་ལ་མང་བར་བྱོན།

ཆོས་སྲིད་ལུགས་བཟང་གི་ཕྲིན་ལས་རབ་ཏུ་རྒྱས་པས་བསྟན་འགྲོར་སྨན་པར་མཛད་པའི་སྐྱེས་བུ་དམ་པ་ཞིག་གོ། ༈ གདན་རབས་ཞེ་དྲུག་པ་མཁན་ཆེན་བྱམས་པ་ཀུན་དགའ་བསྟན་འཛིན་ནི། རབ་བྱུང་བཅུ་གསུམ་པའི་མེ་སྤྲེལ་ལོར་བྲང་ཏི་མཁས་པའི་རིགས་སུ་འཁྲུངས།
གཞོན་ནུའི་དུས་ནས་ཡོན་ཏན་དུ་མས་བརྒྱན་པ། བྱིས་པའི་སྤྱོད་པ་ལས་འདས་པ། ཨེ་ཝྃ་ཆོས་ལྡན་གྱི་བླ་བྲང་ཐར་པ་རྩེར་ཕེབ། རྒྱུན་གྱི་བྱ་བ་ཆོས་སྤྱོད་ནས་བརྩམས་ཏེ་ཀུན་ཏུ་དགོས་པའི་གཞུང་བདུན་སོགས་མདོ་སྔགས་ཀྱི་གཞུང་ལུགས་ཆེན་པོ་རྣམས་དཀའ་བ་མེད་པར་ཐུགས་སུ་ཆུད།
རྡོ་རྗེ་འཆང་ནམ་མཁའ་འཆི་མེད་ལས་སྡོམ་པ་གསུམ་གྱི་བཀའ་དྲིན་ནོས་ཏེ་ཐུབ་བསྟན་ཡོངས་རྫོགས་ཀྱི་བདག་པོར་གྱུར།
སྐྱེ་བ་དུ་མར་བཅས་རང་ཉེས་པའི་ཚོགས་ཀྱིས་མ་གོས་པའི་ཕྱིར་ཚུལ་ཁྲིམས་ཀྱི་དྲི་བསུང་ཞིམ་པོས་གར་བཞུགས་ཀྱི་ཕྱོགས་ཐམས་ཅད་ཁྱབ་པ་ཀུན་གྱིས་མངོན་སུམ་དུ་གྱུར།
ཡོངས་འཛིན་གྱི་བླ་མ་ཉི་ཤུ་རྩ་ལྔ་ལས་རྗེ་བཙུན་ས་སྐྱ་པའི་སྙན་བརྒྱུད་ཀྱི་གདམས་པ་རྒྱ་མཚོ་ལྟ་བུར་གསན་པ་རྣམས་ཀྱང་ཚིག་དོན་དང་ཕྱག་ལེན་ཕྲ་མོ་དག་ཀྱང་འཁྲུལ་མེད་དུ་མཁྱེན། དཔལ་ཀྱེ་རྡོ་རྗེའི་བསྙེན་པ་ལན་གཉིས་དང༌།
མགོན་པོ་ཆེ་ཆུང་སོགས་ཀྱི་བསྙེན་པ་མཐར་ཕྱིན་པར་མཛད་པས་ཡི་དམ་ལྷས་དངོས་གྲུབ་ཀྱི་གནང་བ་དང༌། ཆོས་སྐྱོང་སྲུང་མས་ཕྲིན་ལས་སྒྲུབ་པའི་མཚན་མ་མང་པོས་ཐུགས་རྒྱུད་གཏམས།
ཐུབ་དབང་གནས་བརྟན་བཅུ་དྲུག་དང༌། སློབ་དཔོན་སངས་རྒྱས་གཉིས་པ་སོགས་ཀྱིས་དགྱེས་པའི་འཛུམ་ཞལ་བསྟན། རྗེ་རྡོ་རྗེ་འཆང་གི་ཆོས་ཀྱི་ཁྲི་ལ་བགྲང་བྱ་དགུའི་བར་དུ་འཆད་རྩོད་རྩོམ་གསུམ་དང༌།
མཁྱེན་བརྩེ་ནུས་པའི་ཕྲིན་ལས་ཀྱིས་རྒྱལ་བ་གཉིས་པའི་བསྟན་པ་སྔར་ལས་ཀྱང་རྒྱས་པར་མཛད། སྡེ་དགེ་ཆོས་རྒྱལ་ཆེན་པོས་ལན་གཉིས་ཀྱི་བར་དུ་སྤྱན་དྲངས་ཏེ་འབྲེལ་ཚད་དོན་ལྡན་གྱི་ཕྲིན་ལས་བསྐྱངས།
ཆོས་རྒྱལ་ཆེན་པོ་ལ་བསྙེན་པར་རྫོགས་པའི་དགེ་སློང་གི་སྡོམ་པ་སྩལ། སྔ་ཕྱིར་ལམ་འབྲས་ཚོགས་བཤད་ཚར་བཅུ་དང༌། སློབ་བཤད་ཚར་བཞི། རྡོ་རྗེ་ཕྲེང་བ་ཚར་གཉིས་སོགས་ཆོས་ཀྱི་འཁོར་ལོ་བར་མེད་དུ་བསྐོར།
གསུང་གི་གསང་བ་འཛིན་པའི་ཐུགས་སྲས་ས་སྐྱ་བདག་ཆེན། ཡར་ཀླུང་མཆོག་སྤྲུལ། སྐུ་དབོན་རྣམ་གཉིས། ཐམས་ཅད་མཁྱེན་པ་མཁྱེན་བརྩེའི་དབང་པོ། འཇམ་མགོན་ངག་དབང་ལེགས་གྲུབ་གནས་ལྔ་རིག་པའི་པཎ་ཆེན་ཁུ་ན་ཤེས་རབ་རྒྱལ་མཚན།
ས་དབང་བླ་ཆེན། མཁས་དབང་ཀུན་དགའ་དཔལ་ལྡན་སོགས་མཁས་པའི་གཙུག་རྒྱན། གྲུབ་པའི་ཁྱུ་མཆོག་གསེར་ཕྲེང་ལྟ་བུ་ལ་སྨིན་གྲོལ་གྱི་བཀའ་དྲིན་ཇི་སྙེད་སྩལ།
དཔལ་ལྡན་ས་ངོར་ཚར་གསུམ་གྱི་བསྟན་འཛིན་རྣམས་ཀྱི་གཙུག་ན་སངས་རྒྱས་གཉིས་པ་ལྟར་མཛད། སྡེ་དགེའི་རྒྱལ་ཁབ་རྣམས་སུའང་ལུགས་གཉིས་ཀྱི་ཁྲིམས་སྔ་མུ་ལས་བཟང་དུ་སོང་བ་སོགས་འགྲོ་ཕན་རྒྱ་ཆེན་མཛད།
སླར་ཡང་ཨེ་ཝྃ་ཆོས་ལྡན་དུ་བྱོན་ནས་བླ་བྲང་ཐར་པ་རྩེ་པའི་དབུ་འཕང་ཇེ་མཐོར་སོང་བ་འདི་རྗེ་རྡོ་རྗེ་འཆང་འདིའི་སྐུའི་བསོད་ནམས་ལས་བྱུང་བ་ཀུན་གྱིས་མངོན་སུམ་དུ་གྱུར་ཅིང༌། དེ་ནས་བཟུང་སྟེ་དགུང་གྲངས་གྱ་བདུན་པར་ས་སྐྱར་བཀའ་ཆོས་ཕུལ་ལ་ལན་གྲངས་འགའ་ཙམ་དང༌།
ཆབ་ཚན་དུ་རེ་ཟུང་ཕེབ་པ་མ་གཏོགས་ཨེ་ཝྃ་རང་དུ་བཞུགས་འཇགས་ཀྱིས་བཤད་སྒྲུབ་རྣམ་པ་གཉིས་ཁོ་ནས་དུས་འདའ་བར་མཛད་ལ།
དེ་ནས་ལྗོངས་འདིའི་སྐྱེ་འགྲོའི་བསོད་ནམས་དེ་ཙམ་དུ་ཟད་པ་དང༌། ཞིང་ཁམས་གཞན་གྱི་གདུལ་བྱར་གཟིགས་ནས་དགུང་གྲངས་གྱ་བདུན་པ་ཆུ་ཁྱི་ལོ་ཧོར་ཟླ་དང་པོའི་ནང་ནས་སྐུ་ཁམས་ཇེ་ཉོག་གི་ཚུལ་བསྟན་ཏེ།
སྐབས་ཤིག་སྦྱོར་ལམ་རྩེ་མོ་ཐོབ་པའི་རྟགས་སུ་ལུས་ལ་སྲིན་བུའི་རིགས་མེད་པ་དང༌། སྦྱོར་ལམ་བཟོད་པ་ཐོབ་ནས་ངན་སོང་དུ་མི་འགྲོ་བར་བཤད་པ་དང༌། གཞན་ཡང་སྦྱོར་ལམ་དེ་དག་ཐོབ་པའི་རྟགས་སུ་ཇི་འདྲར་བཤད་པ་ཡོད་ཅེས་ཡང་ཡང་བཀའ་འདྲི་སྩལ་བར།
བདག་ཅག་གི་རྡོ་རྗེ་འཆང་དེ་ཉིད་ཀྱིས་མངོན་རྟོགས་རྒྱན་གྱི་འགྲེལ་པ་ལྡེབ་རེ་གཉིས་གཟིགས་རྟོག་ཕུལ་བས། དེ་ལའང་ཞྀབ་པར་གཟིགས་པ་སོགས་ནན་ཏན་ལྟ་བུར་མཛད་འདུག་པ་ནི།
སྦྱོར་ལམ་དེ་དག་གང་རུང་ཞིག་ཐོབ་པར་ཞལ་གྱིས་བཞེད་པར་ངེས་སོ།

།ལོ་དེའི་ཟླ་བ་གསུམ་པའི་ཚེས་བཅོ་ལྔ་ལ་དེ་རིང་ཚེས་བཅོ་ལྔ་ཡིན་པས་སངས་རྒྱས་ཀྱི་འཕེལ་གདུང་ཞིག་ཀྱང་གསོལ་དགོས་ཚུལ་གསུངས་པ་ལྟར་ཕུལ་བས་ཐུགས་སྨོན་དང་བཅས་ཏེ་གསོལ་ནས། དེའི་ནུབ་མོ་ཞབས་སྐྱིལ་ཀྲུང་དང༌།
སྐུ་དྲང་པོར་བསྲངས། ཚེས་བཅུ་བདུན་ཉི་མ་ཤར་ཙམ་ན་རྗེ་རང་གི་ཕྱག་མཛུབ་ནམ་མཁར་གཏོད་ཅིང༌། སྐུ་འཁོར་བ་རྣམས་ལ་འདིར་མ་སྡོད་ཅེས་པའི་བརྡ་མཛད། བདག་གི་འདྲེན་པ་དམ་པས་ད་ནི་ཞི་བར་གཤེགས་པ་ལགས་པས་ཐུགས་དམ་གྱི་རིགས་ལ་མི་ལྷོད་པར་ཞུ།
ཞེས་ལན་གསུམ་ཙམ་ཞུས་པས་དབུ་གུག་ཙམ་ཞིག་མཛད་དེ་གཟུགས་སྐུའི་བཀོད་པ་དབྱིངས་སུ་བསྡུས་སོ། །དེའི་ཚེ་ནམ་མཁའ་ལ་འཇའ་ཁ་དོག་སྣ་ཚོགས་ཤར་བ་སོགས་ངོ་མཚར་བའི་ལྟས་དུ་མ་གསལ།
ཞག་གསུམ་གྱི་བར་དུ་སྐུའི་གཟི་མདངས་རྒྱུན་བས་ལེགས་ཤིང་སྐུ་ཤ་དཀར་བ་དང༌། ཞལ་རས་ཀྱི་ངོས་སུ་གཉེར་མའང་ཆེར་མེད་པའི་གཞོན་ཤ་ཆགས། ཞག་གསུམ་འགྲོ་མཚམས་ཞལ་མདངས་གློ་བུར་བ་དེ་ཡལ་ནས་དབུ་མདུན་དུ་ཅུང་ཟད་གུག་པ་དང༌།
ཤངས་བུག་གཡས་ནས་བྱང་སེམས་དམར་པོ་ནར་ཙམ་ཞིག་བབས་འདུག་པས། སླར་འོད་གསལ་ལས་ཟུང་འཇུག་གི་སྐུར་བཞེངས་ཏེ། དཔའ་བོ་དང་རྣལ་འབྱོར་མ་བསམ་གྱིས་མི་ཁྱབ་པ་གངྒཱའི་ཀླུང་གི་བྱེ་མ་སྙེད་ཀྱི་གྲངས་དང་མཉམ་པ་རྣམས་ཀྱིས་མཆོད་པའི་ཁྱད་པར་སྣ་ཚོགས་པས་མཆོད་ཅིང༌།
སངས་རྒྱས་དང་བྱང་ཆུབ་སེམས་དཔའི་ཚོགས་དཔག་ཏུ་མེད་པ་རྣམས་ཀྱིས་བཀྲ་ཤིས་པའི་ཆོ་ག་དང་བཅས་པའི་སྒོ་ནས་མཆོག་གི་གྲོང་ཁྱེར་དུ་གཤེགས་ཏེ་རྡོ་རྗེ་འཛིན་པའི་ཡེ་ཤེས་ཀྱི་སྐུ་མངོན་དུ་མཛད་པར་གདོན་མི་ཟའོ།
།ཞུགས་ཕུལ་བའི་ཚེའང་སྐུ་ལས་ཡེ་ཤེས་ཀྱི་མེ་རང་འབར་དུ་གྱུར་ཅིང༌།
གདུང་གི་དུད་པའང་ནམ་མཁའ་ལས་འཇའ་ཁ་དོག་སྣ་ཚོགས་འཁྲིགས་པ་དང་བསྡོངས་ནས་ཡལ་སོང་བས་ཀུན་གྱི་སྙིང་ལ་དད་གུས་སྤྲོ་གསུམ་གྱི་རྦ་རླབས་ཆེས་ཆེར་གཡོས་པར་གྱུར་ཏོ། །རྗེས་ཀྱི་དགོངས་རྫོགས་རིགས་སྤྱི་བླ་བྲང་ཆེན་མོའི་སྔར་ལམ་དང་བསྟུན་པ་གཟབས་རྒྱས་ཀྱི་ཚུལ་དུ་བདག་ཅག་གི་འདྲེན་མཆོག་ངེས་པ་དོན་གྱི་རྡོ་རྗེ་འཆང་བྱམས་པ་ཀུན་དགའ་བསྟན་པའི་རྒྱལ་མཚན་གྱི་ཞལ་སྔ་ནས་མཐར་ཕྱིན་པར་མཛད་དོ།
།འདི་ཉིད་ཀྱི་རྣམ་ཐར་རྒྱས་པ་ཐར་རྩེ་རྡོ་རྗེ་འཆང་གིས་མཛད་པ་ལས་རྟོགས་པར་བྱའོ།། ༈ གདན་རབས་ཞེ་བདུན་པ་མཁན་ཆེན་ངག་དབང་བློ་གྲོས་བཟང་པོ་ནི། ཁང་སར་མཁན་རིན་པོ་ཆེ་ངག་དབང་ཆོས་སྐྱོང་བཟང་པོའི་དབོན་རིགས་སུ་འཁྲུངས།
དམ་པ་ལ་གུས་ཤིང་དམན་ལ་བརྩེ་བའི་བྱང་ཆུབ་སེམས་དཔའི་རིགས་ཀྱི་རྟགས་རྫོགས། ཨེ་ཝྃ་ཆོས་ལྡན་དུ་ཕེབ། ཞབས་དྲུང་གི་བསླབ་སྦྱངས་རིགས་དཔྱིས་ཕྱིན་པར་མཛད།
བྱམས་པ་ནམ་མཁའ་འཆི་མེད། མཁས་གྲུབ་ངག་དབང་དམ་ཆོས། བྱམས་པ་བསོད་ནམས་དཔལ་འབྱོར་རྣམས་གཙོ་བོར་བསྟེན་ནས། སྡོམ་གསུམ་བདུད་རྩིའི་བློ་གྲོས་ཀྱིས་ལུས་སྟོབས་རྒྱས་པ་དང༌།
རྒྱུད་སྡེ་བཞི་དང་འབྲེལ་བའི་དམ་པའི་ཆོས་འབད་རྩོལ་གྱི་སྒོ་ནས་གསན་ཅིང༌། གཞུང་ལ་ཐོས་བསམ་ལེགས་པར་མཛད། ཟབ་དོན་ལ་སྒོམ་པའི་ཀློང་བརྡོལ། གྲུབ་པའི་རྟགས་མཚན་དུ་མ་མངའ། བྱམས་པ་ཀུན་དགའ་བསྟན་འཛིན་གྱི་གདན་ཚབ་ཏུ།
མཁས་གྲུབ་བྱེ་བའི་གཙུག་རྒྱན་ངོར་ཆེན་རྡོ་རྗེ་འཆང་གི་ཆོས་ཀྱི་ཁྲི་ལ་ཞབས་ཟུང་འཁོར་ལོས་མཚན་པ་ལྷར་བཅས་འགྲོ་བའི་མཆོད་གནས་སུ་འགྱུར་བ་མེད་པར་རིང་དུ་བཀོད་དེ།
འཇིགས་བྲལ་རྣལ་འབྱོར་དབང་ཕྱུག་གི་བཞེད་སྲོལ་གསུང་ངག་རིན་པོ་ཆེ་སོགས་ཐེག་གསུམ་རྒྱུད་སྡེ་བཞིའི་དགོངས་དོན་དབང་ལུང་ཁྲིད་བཅས་དུ་མས་དབུས་གཙང་ཁམས་གསུམ་གྱི་སློབ་ཚོགས་སྨིན་པར་མཛད་པ་དང༌།
འཇིག་རྟེན་ཁམས་སུ་ཕན་བདེའི་སྒོ་བརྒྱ་ཕྲག་འབྱེད་པའི་ཕྱིར་དུ། རྟེན་གསུམ་དྲུང་མཆོད་སྤྲིན་དཔག་མེད་སྤྲོ་བ་སོགས་མཉམ་རྗེས་ཐམས་ཅད་དུ་གསང་གསུམ་ལྷ་སྔགས་ཡེ་ཤེས་ཀྱི་རྣམ་རོལ་ལས་མ་གཡོས་བཞིན་དུ་རྒྱལ་སྲས་བྱང་ཆུབ་སེམས་དཔའི་སྤྱོད་པ་ལ་བསླབ་པ་དང༌།
ངག་དབང་བློ་གྲོས་བསྟན་འཛིན། ཆོས་རྗེ་རིན་ཆེན་ལྷུན་གྲུབ། བཤེས་གཉེན་ངག་དབང་བསྟན་པ་སོགས་བུ་སློབ་མང་པོ་བསྐྲུན་པ་བཅས་དམ་པའི་མཛད་ཕྲིན་གྱིས་ས་གསུམ་ཁྱབ་པའི་བཤེས་གཉེན་དམ་པ་འབྲེལ་ཚད་བསླུ་བ་མེད་པ་ཞིག་གོ

།༈གདན་རབས་ཞེ་བརྒྱད་པ་ཡོངས་འཛིན་དཔལ་ལྡན་ཆོས་ཀྱི་རྒྱལ་མཚན་དྲི་མེད་ལེགས་པའི་བློ་གྲོས་ནི། མི་ཉག་བསེའུ་རྒྱལ་པོའི་སྲས་ལ་ཨ་ཅ་སྤུན་བདུན་སྐྱེས་པ་དཔོན་ཁག་བདུན་དུ་གྱེས་པའི་ཡ་གྱལ་འགའ་ཐར་དཔོན་གྱི་གདུང་རྒྱུད་ལ་འགའ་ཐར་མ་འཇུ་བྲག་ཞབས་སུ།
ཡབ་དམ་པའི་ཡོན་ཏན་མངའ་བ་ཞིག་དང༌། ཡུམ་ཆོས་ལ་དད་པ་ཨ་ལ་པདྨ་ཞེས་ཟེར་བ་ཞིག་ལས་ངོ་མཚར་བའི་ལྟས་དང་བཅས་ཏེ་སྐུ་བལྟམས། ཤེས་རབ་སྙིང་བརྩེ་སོགས་ཐེག་ཆེན་གྱི་རིགས་ཕུན་སུམ་ཚོགས་པའི་རྟགས་རྫོགས།
འབྲི་ཀློག་སོགས་ཚེགས་མེད་དུ་མཁྱེན། གསོ་དཔྱད་ཀྱི་གཞུང་རྒྱུད་བཞི་བསླབས་ཤིང་ཕྱག་ལེན་དུ་བསྟར་ནས་གཞན་དོན་མཛད། བཞག་ར་ལྷ་རྩེར་སྐོར་བ་ཕེབ་པས་མ་འོངས་པར་ངོར་གྱི་མཁན་པོར་བྱོན་པའི་རྟེན་འབྲེལ་འགྲིག
།དགུང་ལོ་ཉི་ཤུ་སྐོར་ངོར་དུ་བྱོན་པས། རྟ་བབས་མཆོད་རྟེན་དུ་ཕེབ་པ་དང་ཆོས་དུང་འབུད་པ་དུས་མཉམ་པས་ཆོས་ཀྱི་གྲགས་པས་སྲིད་ཁོངས་འགེངས་པའི་སྔ་ལྟས་སུ་གྱུར།
མཁན་ཆེན་ངག་དབང་དམ་ཆོས་ལས་བསྙེན་རྫོགས་ཀྱི་སྡོམ་པ་བཞེས་ཤིང་ཚུལ་ཁྲིམས་སྤྱན་འབྲས་བཞིན་བསྲུངས། སེམས་བསྐྱེད་དང་རྡོ་རྗེ་ཐེག་པའི་དབང་བསྐུར་གསན་པས་སུམ་ལྡན་རྡོ་རྗེ་འཛིན་པ་ཆེན་པོར་གྱུར།
མཁས་གྲུབ་ངག་དབང་དམ་ཆོས་གཙོས་ཡོངས་འཛིན་དུ་མ་ལས་དཔལ་ལྡན་ས་སྐྱ་པའི་ཟབ་ཆོས་རྣམས་ཀྱི་དབང་ཁྲིད་ལུང་སོགས་རྒྱུན་གང་བཞུགས་ལེགས་པར་གསན།
ངོར་གྱི་འདོན་ཆ་སྐོར། རྒྱུད་ཆུང་བཞི། ཀུན་ཏུ་དགོས་པའི་གཞུང་བདུན་སོགས་ཐུགས་འཛིན་དང་ཐོས་བསམ་མཛད་ཚུལ་ཙམ་ལས་རིག་པའི་པདྨོ་འདབ་སྟོང་གྲོལ་བས་གཟིགས་པ་ཙམ་གྱིས་ཚིག་དོན་ཐུགས་སུ་ཆུད།
རིགས་གཞུང་མཁྱེན་པའི་མཁས་གྲུབ་འགའ་ལས་སྒྲ་ཀ་ལཱ་པ། སྡེབ་སྦྱོར་རིན་འབྱུང༌། སྙན་ངག་མེ་ལོང་མ། རྩིས་དཀར་ནག་སོགས་རིག་གནས་དུུ་མ་སྦྱངས། ལཉྩ། ཝརྟཱུ་ལ་སོགས་ཡིག་རིས་སྣ་ཚོགས་བསླབས། ཐུབ་བསྟན་རྟ་ནག་ཏུ་ཕེབ་ནས་མཁན་པོ་རབ་འབྱམས་པ་འགའ་ལས་བསྡུས་གཞུང་ནས་བཟུང་པོད་ཆེན་ལྔ་གསན་སྦྱངས་མཐར་ཕྱིན་པར་མཛད་པས་དྲུང་རམས་པའི་མཚན་གསོལ།
ས་སྐྱར་གྲྭ་སྐོར་མཛད་ཅིང༌། རྡོའི་སེང་གེ་ལ་ཆིབས་པ་དང༌།
རྔ་ཆེན་བརྡུང་བ་སོགས་ཀྱིས་ཕྱིར་རྒོལ་གྱིས་མི་འཇིགས་པའི་དྲིལ་བསྒྲགས། མཁས་པའི་གྲགས་དཀར་ཕྱོགས་མཐར་ཁྱབ། བལ་ཡུལ་མཆོད་རྟེན་རྣམ་གསུམ་ལ་ཕྱོགས་ལས་རྣམ་པར་རྒྱལ་བའི་དངོས་གྲུབ་ཞུས་པས་གནང་བ་ཐོབ།
ངོར་གྱི་དཔོན་སློབ་ཡུན་རིང་བཞུགས་སྐབས་སྡེ་དགེ་ཆོས་རྒྱལ་དབུས་བྱོན་རྐྱེན་གྱིས་ལྷ་ལྡན་སྨོན་ལམ་ཆེན་པོར་མཎྜལ་རྒྱས་བཤད་དང་པོད་ཆེན་ལྔའི་དམ་བཅའ་བཞག །ཡུམ་རྒྱས་པ་ཐུགས་ནས་གསུངས་པས།
རྒྱལ་བས་ཡོངས་འཛིན་གྱི་ཆོ་ལོ་སྩལ། སྐྱབས་མགོན་ཚུལ་ཁྲིམས་རྒྱ་མཚོ་ལ་ཚེ་སྒྲུབ་དང༌། རྒྱལ་པོ་སྟག་ཚལ་ལ་སྒྲ་གཞུང་ཕུལ། ལྕགས་པོ་རིར་སྨན་གྱི་རྒྱུད་བཤད་མཛད། སེར་འབྲས་དགའ་གསུམ་གྱིས་རང་གི་བླ་མ་བཞིན་དུ་བཀུར།
དགུང་གྲངས་བཞི་བཅུ་ནང་ངག་དབང་བློ་གྲོས་བཟང་པོའི་རྗེས་སུ་ངོར་ཆེན་གྱི་ཁྲིར་ཕེབ་ནས་ལོ་བདུན་བཞུགས་རིང༌། སྡོམ་པ་གསུམ་དང༌། གསུང་ངག་རིན་པོ་ཆེས་གཙོས་ཟབ་ཆོས་རྒྱ་མཚོ་ཙམ་གསུངས་པས།
གསུང་ལས་སྐྱེས་པའི་སློབ་མ་བྱམས་པ་དཔལ་ལྡན་བཟང་པོ། ངག་དབང་བློ་གྲོས་བསྟན་འཛིན། ཞབས་དྲུང་བསོད་ནམས་བསྟན་འཛིན། འཇམ་དབྱངས་ཤེས་རབ་རྒྱལ་མཚན།
འཇམ་དབྱངས་ནམ་མཁའ་རྒྱལ་མཚན། ངག་དབང་བསོད་ནམས་རྒྱལ་མཚན། འཇམ་དབྱངས་ཤེས་རབ་རྒྱ་མཚོ། འཇམ་མགོན་ངག་དབང་ལེགས་གྲུབ། ཐམས་ཅད་མཁྱེན་པ་འཇམ་དབྱངས་མཁྱེན་བརྩེའི་དབང་པོ། བྱ་བྲལ་བསོད་ནམས་བཟང་པོ།
མཐུ་ཆེན་འཇམ་དཔལ་བསྟན་འཛིན། སོགས་སློབ་ཚོགས་མཐའ་ཀླས་པ་བསྐྲུན། གསུང་རྩོམ་རིགས་དབུ་མ་འཇུག་འགྲེལ་དང༌། སྨན་བླ། གནས་བརྟན་མདོ་ཆོག་སོགས་མང་དུ་བཞུགས་ཀྱང༌། རང་གི་ཡོན་ཏན་གཙིགས་མེད་དུ་མཛད་པས་བྱིན་ཟར་ཤོར་རྐྱེན་སོགས་ཀྱིས་དཔེ་རྒྱུན་མི་བཞུགས།
ཆག་མེད་བཞི་སོགས་ཐུགས་དམ་ལ་རྩེ་གཅིག་བརྩོན་པས་འོད་གསལ་ཕྱག་རྒྱ་ཆེན་པོའི་ཡེ་ཤེས་མངོན་དུ་གྱུར། ཁྱད་པར་རྗེ་བཙུན་སྒྲོལ་མའི་ཆོ་ག་དང་བསྟོད་པ་ཁོ་ནར་ཐུགས་ཉམས་སུ་བསྟར་བས་འཕགས་མའི་དགྱེས་ཞལ་འབྲལ་མེད་མཇལ་ཞིང་ཡེ་ཤེས་གཟིགས་པའི་སྣང་ངོར་དུས་གསུམ་གྱི་ལེགས་ཉེས་ཐམས་ཅད་མ་བསྒྲིབས་ས་ལེར་མཁྱེན་པས།

ལུང་བསྟན་དུ་སྩལ་བའང་མངོན་པར་ཤེས་པ་ལ་དབང་འབྱོར་པའི་རྟགས་སུ་གོ །སྐུ་ཚེའི་སྨད་དུ་འདྲ་སྐུ་གདུང་རྟེན་ཆེ་ལེགས་བཞེངས། བྱ་བྲལ་རྣལ་འབྱོར་པའི་ཚུལ་དུ་ངོར་དང་གསེར་མདོག་ཅན་སོགས་རེས་མོས་སུ་བཞུགས།
དགུང་ལོ་བདུན་ཅུ་པ་ལ་བསྙུང་གཞི་ཆེན་པོར་བཞེས་པའི་ཚུལ་བསྟན་སྐབས། བྱམས་པ་ཀུན་དགའ་བསྟན་འཛིན་གྱིས་ཞབས་བརྟན་སྩལ་བཞེས་རྟེན་འབྲེལ་དགེ་མཚན་ལས་ལོ་གཅིག་སྐུ་ཚེའི་འདུ་བྱེད་བྱིན་གྱིས་བརླབས།
དོན་གཅིག་པར་དགོངས་རྫོགས་ཀྱི་རིགས་ཐམས་ཅད་ཞལ་བཀོད་ལེགས་པར་མཛད་དེ། ལམ་འབྲས་ཀྱི་སྒྲས་འཕོ་བའི་འདའ་ཁ་མའི་རྣལ་འབྱོར་ལ་བརྟེན་ནས་དག་པའི་ཞིང་དུ་གཤེགས། གདུང་ཞུགས་ལ་ཕུལ་བ་ན་དབུ་ཐོད་འཕར་བའི་དུམ་བུར་ཨ་རང་གྲུབ་ཏུ་བྱོན་པ་སོགས་མཆོག་དམན་ཀུན་གྱི་མཐུན་སྣང་དུ་གྲུབ།
ཉིན་ཞག་བདུན་གྱི་རིང་ལ་ངོར་གྱི་གླིང་ཐམས་ཅད་དྲི་བཟང་གིས་ཁྱབ་པས་ཟག་མེད་ཀྱི་ཕུང་པོར་མངའ་བརྙེས།
མདོར་ན་མཁས་གྲུབ་སངས་རྒྱས་ཕུན་ཚོགས་ཚུན་ཆོད་དུ་མཁན་ཆེན་ཞིག་ལ་མཁས་པའི་ཡོན་ཏན་བཅུ་ཕྲག་རིག་པའི་མ་ཧཱ་པཎྜི་ཏར་གྲགས་ཤིང༌། གྲུབ་པའི་རྣམ་ཐར་བློ་འདས་སུ་སྟོན་པ་འདི་ལྟ་བུ་མ་བྱུང་བ་སོགས་མཁས་གྲུབ་ཀྱི་མཚན་དོན་དང་ལྡན་པ་ཞིག་གོ།
༈ གདན་རབས་ཞེ་དགུ་པ་བྱམས་པ་དཔལ་ལྡན་བཟང་པོ་ནི། གཙང་གི་ཆར་ཆོས་གྲྭ་དགའ་བ་གདོང་གྲགས་པའི་ཉེ་འདབ་པད་ནང་ཞེས་པར་ཆོ་རིགས་མཆོག་ཏུ་གྱུར་པའི་བརྒྱུད་དུ་འཁྲུངས།
མཁན་ཆེན་དཔལ་ལྡན་ཆོས་སྐྱོང་གི་དབོན་པོ་རིན་ཆེན་མཆོག་གྲུབ་ཀྱི་སྤྲུལ་སྐུ་འཁྲུལ་མེད་ཡིན་པ་ཡེ་ཤེས་གཟིགས་པ་དག་གིས་ལུང་བསྟན། ངོར་ཨེ་ཝྃ་ཆོས་ལྡན་དུ་ཕེབ།
ཕན་བདེ་བླ་བྲང་དུ་བཞུགས་ནས་ཀློག་པ་ཐོས་བསམ་གྱི་འཁོར་ལོས་རང་ལུགས་ཀྱི་གཞུང་རྣམས་ལ་བསླབ་སྦྱང་མཛད། བྱམས་པ་ཀུན་དགའ་བསྟན་འཛིན། ངག་དབང་བློ་གྲོས་བཟང་པོ། དཔལ་ལྡན་ཆོས་ཀྱི་རྒྱལ་མཚན་སོགས་དམ་པ་རྣམས་ལས་སྤྱིར་སྡོམ་པ་གསུམ།
བྱེ་བྲག་གསུང་ངག་ལམ་འབྲས་གཙོ་བོར་གྱུར་པའི་རྒྱུད་སྡེ་བཞིའི་སྨིན་གྲོལ་གྱི་བཀའ་སྲོལ་ཇི་སྙེད་ཡོད་པ་ཕལ་ཆེར་གསན། སྤོང་བ་བསམ་གཏན་གྱི་འཁོར་ལོས་ལྷག་ལྷ་བགྲང་ཡས་ཀྱི་བསྙེན་སྒྲུབ་ཚུལ་བཞིན་བགྱིས།
ཡོངས་འཛིན་པཎྜི་ཏའི་རྒྱལ་ཚབ་ཏུ་ཀུན་མཁྱེན་ཨེ་ཝྃ་པའི་གསེར་ཁྲི་ལ་ཞབས་པད་བཀོད་དེ། བྱ་བ་ཆོས་སྤྱོད་ཀྱི་འཁོར་ལོ་སོ་བྱང་སྔགས་གསུམ་དང༌།
ལམ་འབྲས་ལ་སོགས་པའི་རྒྱུད་སྡེ་རྣམས་ཀྱི་དབང་ཁྲིད་ལུང་བཅས་ཀྱིས་སྐྱེ་འགྲོ་ཕན་བདེའི་ལམ་ལ་བཀོད། འཇམ་མགོན་ངག་དབང་ལེགས་གྲུབ། ཀུན་དགའ་བསྟན་པའི་བློ་གྲོས། འཇམ་དབྱངས་མཁྱེན་བརྩེའི་དབང་པོ།
བྱམས་པ་ཀུན་དགའ་བསྟན་པའི་རྒྱལ་མཚན་སོགས་ཞལ་སློབ་ཁྱད་འཕགས་མང་དུ་བྱོན། མུས་སྟག་མོ་གླིང་ཁར་སྐུ་ཚེ་དང་སྒྲུབ་པ་མཐར་ཕྱིན། སྐུ་ཚེའི་མཇུག་ཏུ་རྡོ་རྗེ་རྣལ་འབྱོར་མས་རྗེས་སུ་བཟུང་སྟེ།
ཞིང་གཞན་དུ་གཤེགས་ཁར་བྱེ་རུའི་ཐེམ་སྐས་བཙུགས་པ་དང༌། མཁའ་འགྲོས་བསུ་བར་མཛད་པ་སོགས་དག་སྣང་བསམ་གྱིས་མི་ཁྱབ་པ་ཤར་བ་དང༌། ཡོངས་འཛིན་པཎྜི་ཏས་ལུང་བསྟན་སྩལ་བ་སྒོ་ཀུན་ནས་འགྲིག་ཅིང༌།
རྣམ་ཐར་བླ་ན་མེད་པ་མངའ་བའི་བཤེས་གཉེན་མཆོག་གོ། ༈ གདན་རབས་ལྔ་བཅུ་པ་རྣལ་འབྱོར་འཇམ་དཔལ་བཟང་པོ་ནི། རབ་བྱུང་བཅུ་གསུམ་པའི་ནང་གསེས་ས་མོ་བྱའི་ལོར་བྲང་ཏི་མཁས་པའི་རིགས་སུ་སྐུ་འཁྲུངས།
སྐུ་ཆུང་ངུ་ནས་ཐེག་ཆེན་གྱི་རིགས་སད་པས་བསྐུལ་ཏེ་ཨེ་ཝྃ་ཐར་པ་རྩེར་ཕེབ། འདོན་ཆོག་དང༌། རྒྱུད་ཆུང་བཞི་སོགས་ཐུགས་འཛིན་མཛད། བྱམས་པ་བསོད་ནམས་དཔལ་འབྱོར་གྱིས་མཁན་པོ་དང༌། དཔལ་ལྡན་ཆོས་ཀྱི་རྒྱལ་མཚན་གྱིས་ལས་སློབ་སོགས་དད་པའི་དགེ་འདུན་གྲངས་ཚང་བའི་དབུས་སུ་ཚིགས་གསུམ་རིམ་ནོས་ཀྱི་བསྙེན་པར་རྫོགས།
རང་ཉིད་ཀྱི་གཅེན་བྱམས་པ་ཀུན་དགའ་བསྟན་འཛིན་སོགས་ཡོངས་འཛིན་དུ་མ་ལས་རྒྱུད་སྡེ་བཞི་དང་འབྲེལ་བའི་དབང༌།
རྗེས་གནང༌། རིག་གཏད་སོགས་དུ་མ་དང༌། བེའུ་བུམ། བཀའ་འབུམ་སོགས་རྒྱ་ཆེར་གསན། ཀྱེ་རྡོར་གཞི་བསྙེན་སོགས་སྒྲུབ་པའི་རྒྱལ་མཚན་མཐོན་པོར་བསྒྲེངས།
ཁྱད་པར་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་ངག་གཙོས་ཆག་མེད་རྣམ་བཞི་གསན་ནས་ཐུགས་དམ་གྱི་མཐིལ་མཛད་པས་ཟབ་གསལ་དབྱེར་མེད་ཀྱི་ཡེ་ཤེས་མངོན་དུ་གྱུར།

བྱམས་པ་དཔལ་ལྡན་བཟང་པོའི་གདན་ཚབ་ཏུ་འོག་མིན་ཨེ་ཝྃ་ཆོས་ལྡན་གྱི་ཆོས་ཁྲི་ལ་མངའ་གསོལ་ཏེ། སྡོམ་པ་གསུམ་དང༌། དགེས་པ་རྡོ་རྗེའི་ཟབ་ཁྲིད་ལམ་འབྲས་བུ་དང་བཅས་པའི་གདམས་ངག་སོགས་གང་ལ་གང་འདོད་ཀྱི་སྨིན་གྲོལ་བསམ་གྱིས་མི་ཁྱབ་པ་སྩལ་ནས་གདུལ་བྱ་རིགས་ཅན་སྣ་ཚོགས་སྲིད་པའི་མཚོ་ལས་བསྒྲལ་ཏེ་ཐར་པའི་གྲོང་ཁྱེར་མཆོག་ཏུ་དཀྲི་བ་དང༌།
ཁྱད་པར་གསུང་ལས་སྐྱེས་པའི་ཐུགས་སྲས། མཁན་ཆེན་བྱམས་པ་ཀུན་དགའ་བསྟན་པའི་རྒྱལ་མཚན།
འཇམ་དབྱངས་མཁྱེན་བརྩེའི་དབང་པོ། དཔོན་སློབ་ངག་དབང་ལེགས་གྲུབ་སོགས་མཁས་ཤིང་དངོས་གྲུབ་བརྙེས་པ་དུ་མ་བྱོན། གདན་ཚབ་ཏུ་ངག་དབང་བློ་གྲོས་བསྟན་འཛིན་མངའ་གསོལ་ཏེ་སྡེ་དགེ་ཆོས་རྒྱལ་ཆེན་པོའི་མཆོད་གནས་སུ་བྱོན་པས་འབྲེལ་ཚད་དོན་ལྡན་དུ་མཛད།
ལྷུན་གྲུབ་སྟེང་དུ་ས་སྐྱ་པའི་ཟབ་ཆོས་རྣམས་ལྷུག་པར་སྩལ། རྨད་ཤོད་ཧ་ལར་རྡོ་ལ་མ་ཎི་ཕྱག་མཛུབ་ཀྱིས་བྲིས་པ་སོགས་གྲུབ་པའི་རྣམ་ཐར་བློ་འདས་སུ་སྟོན།
སླར་དབུས་གཙང་དག་པའི་ཞིང་དུ་བཏེག །མཆོད་པའི་སྤྲིན་ཕུང་འབྱམས་ཀླས་པར་སྤྲོས། དེ་ནས་བཟུང་ཐུགས་དམ་ལ་རྩེ་གཅིག་ཏུ་བརྩོན་པས་དགུང་གྲངས་དོན་དྲུག་པ་ལ་སྐུ་ཚེ་དང་སྒྲུབ་པ་མཉམ།
ཤིང་བྱི་ཧོར་ཟླ་གཉིས་པའི་ཚེས་ལ་རྡོ་རྗེ་རྣལ་འབྱོར་མའི་འཕོ་བའི་སྒོ་ནས་གཟུགས་སྐུའི་བཀོད་པ་དབྱིངས་སུ་བསྡུས། དགོངས་རྫོགས་རིགས་བླ་བྲང་ཆེན་པོས་སྔར་ལམ་ལྟར་མཐར་ཕྱིན་པར་མཛད་དོ།
།འདི་ཉིད་ཀྱི་རྣམ་ཐར་རྒྱས་པའང་ཐར་རྩེ་རྡོ་རྗེ་འཆང་གིས་མཛད་པ་ལས་རྟོགས་པར་བྱའོ།། །། ༈ གདན་རབས་ང་གཅིག་པ་ཁང་སར་མཁན་པོ་ངག་དབང་བློ་གྲོས་བསྟན་འཛིན་ནི།
ངག་དབང་བློ་གྲོས་བཟང་པོའི་དབོན་རིགས་སུ་འཁྲུངས། ཕུན་ཚོགས་ཁང་སར་ཞབས་དྲུང་གི་གོ་སར་བཞུགས་ནས་རིགས་རུས་ཀྱིས་དྲེགས་པ་འགོ་བའི་ནད་བཞིན་སྤངས་ཏེ། བྱམས་པ་ཀུན་དགའ་བསྟན་འཛིན། ངག་དབང་བློ་གྲོས་བཟང་པོ།
ཡོངས་འཛིན་པཎྜི་ཏ། བྱམས་པ་དཔལ་ལྡན་བཟང་པོ་རྣམས་རྩ་བའི་རིགས་བདག་ཏུ་བསྟེན་ནས་ཐེག་གསུམ་ཆོས་ཀྱི་སྙིང་པོ་སྡོམ་པ་གསུམ་ལམ་འབྲས་ཆེ་ཆུང་གཙོས་ས་ངོར་གྱི་ཡབ་ཆོས་རྒྱ་མཚོ་ཙམ་གསན་སྦྱང་མཛད་ཅིང་ཐུགས་ཀྱི་བུམ་བཟང་ཡོངས་སུ་གཏམས།
ཨཥྟཱ་གཞི་བསྙེན་སོགས་སྒྲུབ་པའི་རྒྱལ་མཚན་མཐོན་པོར་བསྒྲེངས། རྣལ་འབྱོར་འཇམ་དཔལ་བཟང་པོའི་བཀའི་ཅོད་པན་གཙུག་ཏུ་མཆོད་ནས།
རྒྱལ་བ་རྡོ་རྗེ་འཆང་གི་ཆོས་ཁྲིར་ཕེབ། སྡོམ་པ་གསུམ་གསུང་ངག་རིན་པོ་ཆེ་ཆ་ལག་དང་བཅས་པའི་ཆོས་འཁོར་ཡུན་རིང་དུ་བསྐོར་བས་འོས་སུ་གྱུར་པའི་གདུལ་བྱ་རྣམས་སྨིན་པར་མཛད། འཇམ་མགོན་ངག་དབང་ལེགས་གྲུབ།
དཔོན་སློབ་ངག་དབང་དགེ་ལེགས། འཇམ་དབྱངས་ཤེས་རབ་རྒྱ་མཚོ་སོགས་གསུང་ལས་སྐྱེས་པའི་སློབ་ཚོགས་མང་དུ་འཕེལ་བ་སོགས་ས་ཆེན་པོ་ལ་གནས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ཞིག་གོ།
༈ གདན་རབས་ང་གཉིས་པ་ཕན་ཁང་མཁན་པོ་ཀུན་དགའ་བསྟན་པའི་བློ་གྲོས་ནི། ཨེ་ཝྃ་ཆོས་ལྡན་གྱི་རྒྱབ་ཕྱོགས་སུ་རྟོགས་ལྡན་དགོན་བཀྲ་ཤིས་ཆོས་ལྡིང་གྲགས་པ་ན། དཔའ་བོ་ཧཱུྃ་རི་པའི་བརྒྱུད་ཡབ་ཀུན་བཟང་པདྨ་རིག་འཛིན།
ཡུམ་གང་ལེགས་བུ་ཁྲིད་གཉིས་ཀྱི་སྲས་སུ་ཆུ་རྟ་ལོར་སྐུ་འཁྲུངས། འཆི་མེད་བསྟན་པའི་ཉི་མས་དཔལ་ལྡན་ཆོས་སྐྱོང་གི་དབོན་རིན་ཆེན་ཆོས་མཛད་ཀྱི་སྐུ་སྐྱེ་ཡིན་ཚུལ་གྱི་ལུང་བསྟན་སྩལ།
རང་ཉིད་ཀྱིས་ཀྱང་སྔོན་གནས་རྗེས་དྲན་གྱི་ཞལ་བཞེས་མཛད། བགྲང་བྱ་དགུའི་ཐོག་ཕན་བདེ་བླ་བྲང་དུ་བྱོན། བྱམས་པ་དཔལ་ལྡན་བཟང་པོ་ལས་ཟབ་ཆོས་འགའ་ཞིག་གསན། ཆོས་སྤྱོད་ཆོ་ག་སོགས་བསླབ་སྦྱང་བགྱིས་པས་རིག་པའི་ཕུལ་ཕྱིན།
རྣལ་འབྱོར་འཇམ་དཔལ་བཟང་པོ་ལས་སྡོམ་པ་གསུམ་དང་གསུང་ངག་རིན་པོ་ཆེའི་ཆོས་སྐོར་རྣམས་ཞུས་ནས་རྩ་བའི་རིགས་བདག་ཏུ་འཛིན། རྒྱུད་ཆུང་བཞི་སོགས་བསླབ་སྦྱང་མཛད།
གཞི་བསྙེན་སོགས་མཐར་ཕྱིན་ནས་གདུལ་བྱའི་དོན་དུ་ཁམས་སྒ་ཁོག་ཏུ་ཕེབ་ནས་སློབ་ཚོགས་བགྲང་ཡས་སྨིན་གྲོལ་ལ་བཀོད། སླར་དགུང་ལོ་ཉེར་ལྔ་ལ་ངོར་དུ་ཕེབ། མཆོད་སྤྲིན་རྒྱ་མཚོ་མངོན་པར་སྤྲུལ་པས་ཚོགས་གཉིས་རྒྱ་ཆེར་སྤེལ་བ་སྔོན་དུ་བསྒྲུབས་ནས།
ཉེར་བདུན་ནས་སོ་གཅིག་བར་མཁན་པོའི་ལས་ཁུར་བཞེས།

བྱམས་པ་ཀུན་དགའ་བསྟན་འཛིན་མཆེད་ཞལ། ཡོངས་འཛིན་པཎྜི་ཏ་འཇམ་མགོན་ངག་དབང་ལེགས་གྲུབ་སོགས་ལས་ཀྱེ་རྡོར་བཀའ་བབས་བཞི་སོགས་ཟབ་ཆོས་རྒྱ་མཚོ་ལྟ་བུར་གསན། བླ་བྲང་རྩིས་བཞེས་སྐོར་ཐར་རྩེ་ལ་ཕུལ་ནས།
མདོ་ཁམས་སུ་བྱོན། སྒ་ལྡན་གཉིས་དང་ཁྱད་པར་སྡེ་དགེ་ཆོས་རྒྱལ་སོགས་སྐྱེ་རྒུ་ཆེ་ཕྲ་རྣམས་ཀྱི་མཆོད་གནས་མཛད། ཉག་རང་དམག་ཟིང་སྐབས་བསམ་གཏན་གྱི་ཚེར་མ་ཆེན་པོ་བྱུང་ཡང༌། ཏིང་ངེ་འཛིན་སྟོབས་ཀྱིས་བར་ཆད་ཀྱི་གཡུལ་ལས་རྒྱལ།
འཇམ་དབྱངས་མཁྱེན་བརྩེའི་དབང་པོའི་དྲུང་ནས་མཁའ་སྤྱོད་སྐོར། ཀྱེ་རྡོར་རྒྱུད་བཤད་སོགས་གསན། མཁས་གྲུབ་ཀུན་དགའ་དཔལ་ལྡན་དྲུང་ནས་གསུང་ངག་སློབ་བཤད།
རྭ་ཁྲིད། མགོན་པོ་ཆེ་ཆུང་གི་པོད་ས་ངོར་ཚར་གསུམ་གྱི་སྙན་བརྒྱུད་ཡོད་དོ་ཅོག་བུམ་པ་གང་བྱོའི་ཚུལ་དུ་གསན། སྐུ་ཆུང་ངུ་ནས་དངོས་སམ་རྨི་ལམ་དུ་ཡི་དམ་ཆོས་སྐྱོང་མང་པོས་ཞལ་གཟིགས། སྐུ་ཚེའི་སྨད་དུ་སྒ་ཐག་ལུང་དགོན་དང་ཉེ་བའི་བཀའ་འགྱུར་སྒར་ཞེས་པའི་དབེན་གནས་སུ་སྒྲུབ་པ་ཁོ་ན་ལ་བཞུགས་པས་ཉམས་རྟོགས་ཀྱི་པདྨོ་རབ་ཏུ་བཞད།
སྐྱེ་རྒུ་དོན་གླིང་སོགས་སུ་གསུང་ངག་སློབ་བཤད། མགོན་པོ་ཆེ་ཆུང་སོགས་ཆོས་འཁོར་བླ་ན་མེད་པ་བསྐོར།
རྗེ་བཙུན་རྟ་མགྲིན་དབང་མོ། མཁན་ཆེན་ངག་དབང་བསོད་ནམས་རྒྱལ་མཚན། དཔལ་ལྡན་བློ་གྲོས་རྒྱལ་མཚན། ངག་དབང་བསྟན་པའི་རྒྱལ་མཚན། སྡེ་དགེ་ཆོས་རྒྱལ་དཔལ་ལྡན་འཆི་མེད་རྟག་པའི་རྡོ་རྗེ་སོགས་སློབ་ཚོགས་མཐའ་ཡས་པ་སྤེལ།
རྗེ་ཉིད་དགུང་གྲངས་རེ་གསུམ་བཞེས་པ་ཤིང་སྤྲེལ་ལོ་ཧོར་ཟླ་དགུ་པའི་ཚེས་བཅུ་བཞིའི་ཐོ་རེངས་ངོ་མཚར་བའི་ལྟས་དང་བཅས་གཟུགས་སྐུའི་བཀོད་པ་ཆོས་དབྱིངས་སུ་བསྡུ་བའི་ཚུལ་རྒྱས་པ་མཁན་རིན་པོ་ཆེ་དཔལ་ལྡན་བློ་གྲོས་རྒྱལ་མཚན་གྱིས་མཛད་པ་ལས་ཤེས་པར་བྱའོ
།། ༈ གདན་རབས་ང་གསུམ་པ་བདག་ཅག་གི་རྩ་བའི་ཡོངས་འཛིན་ངེས་པར་དོན་གྱི་ཐམས་ཅད་མཁྱེན་པ་ཐར་རྩེའི་མཁན་ཆེན་རྡོ་རྗེ་འཆང་བྱམས་པ་ཀུན་དགའ་བསྟན་པའི་རྒྱལ་མཚན་ནི།
རབ་བྱུང་བཅུ་བཞི་པ་ས་གླང་ལོར་བྲང་ཏི་མཁས་པའི་རིགས་སུ་ངོ་མཚར་བའི་ལྟས་དང་བཅས་མཚན་དཔེའི་མེ་ཏོག་གསར་དུ་བཞད།
གཞོན་ནུའི་དུས་ནས་སེམས་ཅན་བསད་པའི་ཤ་ཁྲག་གཟིགས་པ་ཙམ་གྱིས་སྙིང་རྗེ་ཆེན་པོས་སྤྱན་ཆབ་བསིལ་བ་དང༌། དབེན་པའི་གནས་ལ་ཆེས་དགའ་བ། དབང་བསྐུར་ཆོས་འཆད་ལ་སོགས་པ་དམ་པའི་བག་ཆགས་འདོར་མི་བཟོད་པ།
རབ་ཏུ་བྱུང་བའི་ཕྱོགས་ལ་ཐུགས་ལྷག་པར་གཞོལ་བས་དགུང་ལོ་བཞི་པར་དཔལ་ཨེ་ཝྃ་ཆོས་ལྡན་དུ་ཕེབ། ཡི་གེའི་མ་མོ་ནས་བརྩམས་ཏེ་ཨེ་ཝྃ་པའི་འདོན་ཚོགས། ཀུན་ཏུ་དགོས་པའི་གཞུང་བདུན་སོགས་ཐུགས་འཛིན་གནང་བར་དུས་ཐུང་ངུས་དཀའ་བ་མེད་པར་ཁོང་དུ་ཆུད།
འཁོར་བའི་ཕུན་ཚོགས་ལ་ཞེན་ལོག་གི་ངེས་འབྱུང་དྲག་པོས་བརྟན་མཁས་ཀྱི་ཡོན་ཏན་ཡོངས་སུ་རྫོགས་པ་ཁུ་བོ་མཁན་ཆེན་བྱམས་པ་ཀུན་དགའ་བསྟན་འཛིན་གྱིས་མཁན་པོ་དང༌།
རྣལ་འབྱོར་འཇམ་དཔལ་བཟང་པོས་ལས་ཀྱི་སློབ་དཔོན་སོགས་ཀྱི་ཞལ་སྔ་ནས་ཚིགས་གསུམ་རིམ་ནོད་ཀྱིས་བསྙེན་པར་རྫོགས་པ་དགེ་སློང་གི་དངོས་པོར་བསྒྲུབས།
གནང་བཀག་གི་བསླབ་གཞི་ཕྲ་རགས་ཐམས་ཅད་སྤྱན་འབྲས་བཞིན་བསྲུང་མཚམས་ལས་མི་འདའ། ཐེག་པ་ཆེན་པོའི་སེམས་བསྐྱེད་སྲོལ་གསུམ་གྱི་སྡོམ་པ་ཡང་ནས་ཡང་དུ་བཞེས། ཇོ་བོ་བཀའ་གདམས་པའི་བཀའ་སྲོལ་བྱང་ཆུབ་ཀྱི་སེམས་རིན་པོ་ཆེ་ལ་བློ་སྦྱོང་བའི་གཞུང༌།
གདམས་ངག །མན་ངག་གི་སྐོར་བཞུགས་སོ་ཅོག་གསན་ཅིང་ཐུགས་དམ་གྱི་མཐིལ་དུ་མཛད། མཁན་ཆེན་རྡོ་རྗེ་འཆང་མཆེད་ཞལ་སོགས་ལས་རྒྱུད་སྡེ་བཞི་དང་འབྲེལ་བའི་དབང་ཁྲིད་མན་ངག་གི་སྐོར་བཞུགས་སོ་འཚལ་གསན་པས་ཐུགས་རྒྱུད་ཡོངས་སུ་གཏམས་པ་སོགས་སུམ་ལྡན་རྡོ་རྗེ་འཛིན་པ་ཆེན་པོར་གྱུར།
ཉི་ཟླ་ལྟ་བུ་བཅུ་ཕྲག་རིག་པའི་མ་ཧཱ་པཎྜི་ཏ་འཇམ་དབྱངས་མཁྱེན་བརྩེའི་དབང་པོ་དང༌།
འཇམ་པའི་དབྱངས་ངག་དབང་ལེགས་གྲུབ་རྣམ་པ་གཉིས་ལས་སྒྲ་ཚད། །སྙན་ངག །སྡེབ་སྦྱོར། མངོན་བརྗོད། གསོ་རིག་སོགས་ཕྱིའི་རིག་པ་ཆ་ལག་དང་བཅས་པ་གསན་པས་བཅུ་ཕྲག་རིག་པའི་མ་ཧཱ་པཎྜི་ཏ་ཞེས་གྲགས་པའི་རྒྱུད་མངས་སྲིད་པའི་རྩེ་མོར་བསྒྲེངས།

བཀའ་འགྱུར་རོ་ཅོག་དང་བསྟན་བཅོས་ལུང་བཞུགས་ཚད། དུས་འཁོར། བརྟག་གཉིས། མཚན་བརྗོད་སོགས་རྒྱུད་ཀྱི་བཤད་བཀའ་གྲགས་ཆེན་བཅོ་བརྒྱད་སོགས་དང༌། བཀའ་གདམས་གསར་རྙིང་གི་གདམས་ངག་གཞུང་བེའུ་བུམ་གྱི་རིགས་དུ་མ་གསན་པས་མདོ་སྔགས་ཀྱི་གླེགས་བམ་གཅིག་པུར་གྱུར།
དེ་ལྟར་གསན་པ་ཙམ་དུ་མ་ཟད་ཉིན་མཚན་ཁོར་ཡུག་ཏུ་ཟབ་པ་དང་རྒྱ་ཆེ་བའི་ཆོས་ཚུལ་མཐའ་དག་ལ་གཟིགས་རྟོག་རྒྱུན་མི་འཆད་པར་མཛད་པས་གྲུབ་མཐའ་རང་རང་གི་ལྟ་སྒོམ་གྱི་བཞེད་ཚུལ།
ཕྱག་བཞེས་ཀྱི་སྤྱོད་པ། མན་ངག་གི་གནད་གསང༌། གྲུབ་མཐའི་ཁས་ལེན། གཞི་ལམ་འབྲས་བུའི་རྣམ་གཞག་ལ་སོགས་པ་མ་འདྲེས་པར་གཟིགས་ཏེ། རྩོད་པ་དང་ཐེ་ཚོམ་གྱི་གནས་ལ་མི་འཇིགས་པའི་སྤོབས་པ་རྙེད་པས་སྨྲ་བའི་ཁྱུ་མཆོག་ཆེན་པོར་གྱུར།
རྡོ་རྗེ་འཆང་མཆེད་ཞལ་ལས་གསུང་ངག་རིན་པོ་ཆེ་ཚོགས་སློབ་ཀྱིས་མཚོན་པའི་སྙན་བརྒྱུད་ཚད་མ་བཞི་ལྡན་གྱི་གདམས་པ་མཐའ་དག་གསན་བསམ་མཐིལ་ཕྱིན་པར་མཛད།
དེའང་གསན་ལོ་ཙམ་དུ་མ་བཞག་པར་ཕྱག་ལེན་ཕྲ་མོ་ཚུན་ཆད་ཀྱང་བྱང་ཆུབ། འཆད་རྩོད་རྩོམ་གསུམ་གྱི་སྐབས་མ་གཏོགས་ཐུན་བཞིའི་རྣལ་འབྱོར་ལས་ནམ་ཡང་མི་འདའ་བའི་ཚུལ་གྱིས་ཉམས་སུ་བླངས་པས་རིམ་གཉིས་ཀྱི་དྲོད་རྟགས་མངོན་དུ་གྱུར།
ཆོས་ཉིད་གཉུག་མ་ལྷན་ཅིག་སྐྱེས་པའི་ཡེ་ཤེས་རྗེན་པར་གཟིགས། ཆོས་ཅན་གྱི་སྣང་བ་ཐམས་ཅད་ལྷའི་འཁོར་ལོར་ཤར། རྡོ་རྗེའི་ཆོས་སྐྱོང་རྣམས་ཀྱིས་བྲན་བཞིན་དུ་བྱ་བ་བྱེད།
གསུང་ངག་ཚོགས་བཤད་ཚར་བརྒྱད། སློབ་བཤད་ཚར་ལྔ་གཙོས་པའི་ཟབ་ཁྲིད། གཞན་ཡང་ཁྲིད་བརྒྱ། རང་ལུགས་ཀྱི་ཁྲིད་ཆེན་བརྒྱད། ལམ་རིམ་དང་བློ་སྦྱོང་སོགས་ཐུན་མོང་དང་ཐུན་མོང་མ་ཡིན་པའི་ཁྲིད་རིམ་མང་པོ།
ངོར་དཀྱིལ་བདུན་ལན་གྲངས། རྡོ་རྗེ་ཕྲེང་བ། སྦྱོང་རྒྱུད་ཚར་གཉིས། ཟུར་བཀའི་རིགས་མཐའ་ཀླས་པ་སོགས་ཀྱི་དབང་བཀའ་དཔག་ཏུ་མེད་པ། སྒྲུབ་ཐབས་རྒྱ་མཚོ་ཚར་གསུམ་གྱིས་གཙོས་པའི་རྗེས་གནང་གི་རིགས་ཤིན་ཏུ་མང་བ།
གཞུང་ལུགས་རྣམས་ཀྱི་བཤད་བཀའ། ཐུན་མོང་སྒྲ་སྙན་སོགས་ཀྱི་ཕྱག་ཁྲིད། བསྟན་འགྱུར་དང༌། བོད་ཀྱི་ཤིང་རྟ་ཆེན་པོ་རྣམས་ཀྱི་གསུང་འབུམ་གཙོས་བཀའ་འབུམ་བེའུ་བུམ་གྱི་རིགས་ཏེ་རྒྱབ་བརྟེན་ལུང་གི་སྐོར་བགྲང་བ་ལས་འདས་པ་སོགས་ཟབ་ཅིང་རྒྱ་ཆེ་བའི་ཆོས་བཀའ་འཆད་སྤེལ་ལ་རྟག་ཏུ་གཞོལ།
རྨད་དུ་བྱུང་བའི་གསུང་རྩོམ་གྱི་རིགས་ཀྱང་པུསྟ་ཀ་ལྔ་ཙམ་བཞུགས།
གངས་ཅན་གྱི་ལྗོངས་འདིར་བཞུགས་སོ་འཚལ་གྱི་རྒྱུད་སྡེ་རིན་པོ་ཆེའི་ཤིང་རྟའི་སྲོལ་ཆེན་པོ་བཏོད། གསུང་ལས་སྐྱེས་པའི་བསྟན་འཛིན་གྱི་སློབ་མའང་མཁས་ཤིང་དངོས་གྲུབ་བརྙེས་པ་མང་དུ་བྱོན་ཅིང༌།
དེ་དག་ལས་གྱེས་པའི་དངོས་སློབ་དང་ཉིང་སློབ་ཀྱི་ཚོགས་བགྲང་དུ་མེད་པར་བྱོན་པས་དེང་སང་གི་སྐབས་འདིར་ས་ཆེན་པོ་འདི་ཡོངས་སུ་གང་སྟེ། ཐམས་ཅད་ཀྱིས་ཀྱང་བསྟན་པ་རིན་པོ་ཆེ་ཕྱོགས་ཐམས་ཅད་དུ་སྤེལ་ཞིང་སྐྱེ་རྒུ་མ་ལུས་པ་མངོན་མཐོ་དང་ངེས་ལེགས་ཀྱི་གོ་འཕང་མཐོན་པོར་སྦྱོར་བ་ལ་ཆེད་དུ་བརྩོན་པར་ལྷུར་བཞེས་པ་ཤ་སྟག་གོ
།ཁྱད་པར་གསུང་ངག་སློབ་བཤད་ཀྱི་བསྟན་པ་གཏོད་ཅིང་ཐུགས་ཀྱི་སྲས་སུ་གྱུར་པ་ནི།
ཁང་སར་མཁན་ཆེན་འཇམ་པའི་དབྱངས་ངག་དབང་བསོད་ནམས་རྒྱལ་མཚན་དང༌། མཁན་ཆེན་སྨྲ་བའི་ཉི་མ་འཇམ་དབྱངས་ཤེས་རབ་རྒྱ་མཚོ། ཕན་ཁང་མཁན་རིན་པོ་ཆེ་ཕྱིར་མི་ལྡོག་པའི་བྱང་ཆུབ་སེམས་དཔའ་ཆེན་པོ་དཔལ་ལྡན་བློ་གྲོས་རྒྱལ་མཚན།
སྐུའི་གཉེན་དུ་གྱུར་ཅིང་སྐུ་ཚེ་རིལ་པོར་མཉེས་པ་གསུམ་གྱིས་སྲི་ཞུ་སྒྲུབ་པ་མཁན་ཆེན་འཇམ་དབྱངས་རིན་ཆེན་རྡོ་རྗེ།
སྨྲ་བའི་ཁྱུ་མཆོག་ཆབ་མདོ་རྒྱ་སྤྲུལ་རིན་པོ་ཆེ་འཕགས་མཆོག་ཐུབ་བསྟན་འཇིགས་མེད་ཆོས་ཀྱི་དབང་ཕྱུག །ཀུན་མཁྱེན་བུ་སྟོན་རིན་པོ་ཆེའི་བསྟན་འཛིན་གྱི་སྐྱེས་བུ་རི་ཟུར་བླ་མ་རིན་ཆེན་བློ་བཟང་མཁྱེན་རབ།
མངའ་རི་ཆོས་རྗེ་སྙན་བརྒྱུད་བསྟན་པའི་སྲོག་ཤིང་ཀུན་དགའ་འཇམ་དབྱངས། གནས་ལྔ་རིག་པའི་མ་ཧཱ་པཎྜི་ཏ་འཇིགས་མེད་དཔལ་ལྡན་གཙོས་སྔ་ཕྱིར་མཁས་པའི་གཙུག་རྒྱན། གྲུབ་པའི་ཁྱུ་མཆོག་བརྒྱ་སྐོར་ཙམ་དང༌།
ལུགས་གཉིས་ཀྱི་ཐ་ཤལ་བ་བདག་ལྟ་བུའང་སྐལ་བ་བཟང་པོའི་གྲལ་མཐར་ཚུད་པ་སྟེ།

དེ་རྣམས་ཀྱི་ནང་ནས་འགའ་ཞིག་ནི་བསྒོམས་པས་གྲུབ་འབྲས་མངོན་དུ་གྱུར་ལ། བསྟན་འཛིན་གྱི་སྐྱེས་བུ་རྣམས་ཀྱིས་ནི་སློབ་བཤད་ཀྱི་བསྟན་པ་ཉི་མ་ཤར་བ་ལྟར་གསལ་བར་མཛད་དོ། །དུས་དེ་ཙམ་ན་སྟོད་མངའ་རི་སྐོར་གསུམ།
བར་དབུས་གཙང་རུ་བཞི། སྨད་མདོ་ཁམས་སྒང་དྲུག་གི་སའི་ཆ་ཐམས་ཅད་ཞལ་སློབ་ཀྱིས་གང་བ་རྣམས་ཀྱིས་ནི་ཨེ་མ་བདག་ཅགས་ལ་སངས་རྒྱས་དངོས་སུ་བྱོན་པ་ལྟ་བུའི་ཞལ་གྱི་བདུད་རྩི་མྱོང་བ་འདི་ལྟ་བུ་ནི་སྔོན་བཅོམ་ལྡན་འདས་ཀྱི་འཁོར་ལྔ་སྡེ་བཟང་པོ་དང་འདྲ་བས་ཨ་ལ་ལའོ་ཞེས་པའི་སྒྲས་ཕྱོགས་ཀྱི་ཁོར་ཡུག་འགེངས་པ་ཙམ་དུ་གྱུར་ཏོ།
།དེ་ལྟར་སྐུ་ཚེ་རིལ་པོར་བཤད་སྒྲུབ་གཉིས་ཀྱི་སྒོ་ནས་བསྟན་པ་རིན་པོ་ཆེ་ཕྱོགས་ཐམས་ཅད་དུ་སྤེལ་ཏེ།
གདུལ་བྱ་རྟག་འཛིན་ཅན་རྣམས་ཆོས་ལ་བསྐུལ་བ་དང༌། འཇིག་རྟེན་གྱི་ཁམས་གཞན་གྱི་གདུལ་བར་བྱ་བ་རྣམས་དུས་ལ་བབ་པར་གཟིགས་ནས་དགུང་གྲངས་ཞེ་གཉིས་བཞེས་པ་ལྕགས་རྟ་ཟླ་བ་དགུ་པ་ཕྱི་མའི་ཚེས་བཞིའི་ཉི་དྲོས་སུ་བླ་མ་རིན་ཆེན་འབྱུང་ལྡན་གྱི་སྟབས་སུ་བཞུགས་ཏེ།
དབང་བཞིའི་བརྡ་ཐུན་མོང་མ་ཡིན་པ་རྣམས་མཁའ་འགྲོ་མར་བསྟན་ནས་གཟུགས་སྐུའི་བཀོད་པ་དབྱིངས་སུ་བསྡུས་ཤིང༌།
དེའི་མོད་ལ་ཞལ་གྱི་དཀྱིལ་འཁོར་སྔར་ལས་གསལ་ཞིང་སྐུ་ལུས་གཟི་བརྗིད་དང་ལྡན་པ་སོགས་བླ་ན་མེད་པའི་ཡེ་ཤེས་ཀྱི་བདུད་རྩི་ཐོབ་པའི་གང་ཟག་རྣམས་ཀྱི་དབང་པོ་ཡོངས་སུ་གསལ་ཞིང་བཞིན་གྱི་མདོག་ནི་དག་ལ།
པགས་པའི་མདོག་ནི་དཀར་བ་ལ་སོགས་པ་སྔར་ལས་གནས་ཡོངས་སུ་འགྱུར་བར་གསུངས་པ་དང་ཚུལ་མཚུངས་པར་གྱུར་ཏོ། །གློ་བུར་དུ་ཆར་ཟིམ་བུའི་རྒྱུན་དང༌། འཇའ་སྤྲིན་ངོ་མཚར་བ་མང་པོ།
ཁྱད་པར་ཤར་ཕྱོགས་ནས་མཆོད་རྟེན་གྱི་དབྱིབས་ཅན་གྱི་སྤྲིན་བྱུང༌། ཚེས་བརྒྱད་ཀྱི་སྔ་དྲོར་ཞིབ་ཏུ་མཇལ་བ་ན་ཤངས་བུག་གཉིས་ནས་བྱང་སེམས་དཀར་པོ་བབས་པས་སྐུ་ལུས་ཐམས་ཅད་ཁྱབ་པ་ནི་འཆི་བ་འོད་གསལ་ཆོས་ཀྱི་སྐུ་ལས་སླར་ཡང་ཟུང་འཇུག་ལོངས་སྤྱོད་རྫོགས་པའི་སྐུར་བཞེངས་ཏེ་ས་བཅུའི་བྱང་ཆུབ་སེམས་དཔའ་རྣམས་ལ་ཐེག་པ་ཆེན་པོའི་ཆོས་ཀྱི་འཁོར་ལོ་རྒྱུན་མི་འཆད་པར་བསྐོར་བའི་རྟགས་སུ་མངོན་ནོ།
།ཟླ་བ་བཅུ་པའི་ཚེས་ལ་གདུང་ཞུགས་སུ་ཕུལ་བར་མེ་རང་འབར་དུ་གྱུར། དེར་ཡང་མཆོད་རྫས་ཀྱི་དབྱིབས་འདྲ་བའི་འཇའ་སྤྲིན་དང༌། དྲི་བཟང་གིས་ཕྱོགས་ཀུན་ཁྱབ་པ་སོགས་འཇིག་རྟེན་དང་འཇིག་རྟེན་ལས་འདས་པའི་ལྟས་དང་ཆོ་འཕྲུལ་བསམ་གྱིས་མི་ཁྱབ་པ་མངོན་དུ་བསྟན།
རྗེས་ཀྱི་དགོངས་རྫོགས་རིགས་སྤྱི་བླ་བྲང་ཆེན་མོའི་སྔར་ལམ་དང་བསྟུན་པ་གཟབས་རྒྱས་ཀྱི་ཚུལ་དུ་ཐུགས་སྲས་འཇམ་དབྱངས་རིན་ཆེན་རྡོ་རྗེ་གཙོས་ལས་འཛིན་རྣམས་ཀྱིས་བཀའ་དྲིན་དྲན་པའི་དད་གུས་ཀྱི་སྒོ་ནས་འབད་རྩོལ་ཆེན་པོས་བསྒྲུབས་ཏེ།
དགོངས་པ་རྫོགས་པའི་ཐབས་ཚུལ་སྒོ་ཐམས་ཅད་ནས་ལྷུར་བཞེས་པར་མཛད་དོ།།
༈ གདན་རབས་ང་བཞི་པ་མཁན་ཆེན་ངག་དབང་བསོད་ནམས་རྒྱལ་མཚན་ནི། གཙང་རོང་རྒྱ་སྔོན་ཞེས་པར་ངག་དབང་བློ་གྲོས་བསྟན་འཛིན་གྱི་སྐུའི་དབོན་དུ་མཚན་དཀྱིལ་གསར་དུ་འཆར། སྐུ་ཆུང་ངུ་ནས་དམ་པའི་རིགས་སད་དེ་ངོར་ཁང་སར་དུ་བཞུགས།
མཁན་ཆེན་ཀུན་དགའ་བསྟན་པའི་བློ་གྲོས་ལས་སྡོམ་པ་གསུམ་དང་ལམ་འབྲས་སོགས་ཀྱི་བདུད་རྩི་གསོལ། གནང་བཀག་གི་བསླབ་གཞི་རྣམས་གཅེས་སྤྲས་ཀྱིས་བསྲུངས།
སློབ་དཔོན་རྡོར་འཛིན་ངག་དབང་དགེ་ལེགས་བསྟེན་ནས་འདོན་ཆོག །རྒྱུད་ཆུང་བཞི་སོགས་ཚེགས་མེད་དུ་མཁྱེན་པས་ཐུགས་རབ་ཤིན་ཏུ་ཆེ་བར་གྲགས། བྱམས་པ་ཀུན་དགའ་བསྟན་འཛིན། རྣལ་འབྱོར་འཇམ་དཔལ་བཟང་པོ།
དཔལ་ལྡན་ཆོས་ཀྱི་རྒྱལ་མཚན། ངག་དབང་ལེགས་གྲུབ་སོགས་ཡོངས་འཛིན་དུ་མ་ཞིག་ལས་ཟབ་ཆོས་གསན། ཁྱད་པར་བྱམས་པ་ཀུན་དགའ་བསྟན་པའི་རྒྱལ་མཚན་གྱི་ཞབས་པད་ཡུན་རིང་དུ་བསྟེན་ནས་སྙན་ངག་གི་གཞུང་གསན་ཏེ་རྩོམ་རྒྱུག་རྣམས་ཤ་ར་ར་ཕུལ་བས་བྱང་ཆུབ།
རྒྱུན་དུ་གསུང་རྩོམ་ཐམས་ཅད་ཐུགས་བསམ་བཞེས་མི་དགོས་པ་ལྟ་བུ་གསུང་སྒོ་ཤིན་ཏུ་ཡངས། མདོ་སྔགས་ཀྱི་གཞུང་ལུགས་རྒྱ་མཚོ་ལྟ་བུར་གསན། གསན་ལོ་ཙམ་དུ་མ་བཞག་པར་གཞུང་རང་རང་གི་དཀའ་གནད་དོགས་གཅོད།
གྲུབ་མཐའི་ཞལ་བཞེས་འཇོག་མཚམས་སོགས་ཀྱི་སྦྱངས་པ་ཕུལ་དུ་སོན།

མཁན་ཆེན་དེ་ཉིད་ཀྱི་མདུན་ནས་གསུང་ངག་རིན་པོ་ཆེ་སློབ་བཤད། ཁྲིད་ཡིག་གཉིས་ཀྱི་སྟེང་ནས་གསུང་བཤད་ཞིབ་རྒྱས་དང༌། འཁོར་འདས་དབྱེར་མེད་ཀྱི་ལྟ་བ་རིག་ཐོག་ནས་ངོ་སྤྲོད་དེ་བརྡར་ཤ་ཆོད་ངེས་སོགས་དབང་ཁྲིད་བྱིན་རླབས་རྗེས་གནང་ལུང་བཅས་ཚང་ཕྲུགས་དང༌།
ངོར་ལུགས་དཀྱིལ་འཁོར་བདུན་དང་རྡོར་ཕྲེང་སོགས་སྤྱི་ཟུར་གྱི་དབང་རྒྱུན་ངོར་པ་རང་ལ་ཞུགས་སོ་ཅོག་དང༌། སྒྲུབ་ཐབས་བརྒྱ་རྒྱམ་སོགས་རྗེས་གནང་རིག་གཏད་ཀྱི་བཀའ་ཤིན་ཏུ་མང་པོ།
ངོར་པའི་ཁྲིད་ཆེན་བརྒྱད་དང༌། ཇོ་ནང་ཁྲིད་བརྒྱ། བློ་སྦྱོང་སོགས་ཁྲིད་ཡིག་ཤིན་ཏུ་མང་པོ། བསྟན་འགྱུར་དང༌། ས་ངོར་བཀའ་འབུམ་གཙོས་རང་ལུགས་ཀྱི་གསུང་འབུམ་བཞུགས་ཚད།
དམར་པོ་སྐོར་གསུམ། མགོན་པོ་ཆེ་ཆུང་སོགས་ཀྱི་བེའུ་བུམ་བཞུགས་སོ་ཅོག་གསན། ཀྱེ་རྡོར་གཞི་བསྙེན་སོགས་ཡི་དམ་མང་པོའི་བསྙེན་སྒྲུབ་མཐར་ཕྱིན། ཁྱད་པར་རྡོ་རྗེ་དབྱངས་ཅན་མ་དཀར་མོ་བསྒྲུབས་པས་མཁྱེན་རབ་ཀྱི་རྩལ་རྫོགས་པས་མདོ་སྔགས་རིག་གནས་དང་བཅས་པ་གཟིགས་པ་ཙམ་གྱིས་ཐུགས་སུ་ཆུད།
ངོར་ཆེན་རྡོ་རྗེ་འཆང་གི་ཆོས་ཀྱི་ཁྲི་ལ་ཞབས་པད་བཀོད་དེ་བགྲང་བྱ་བརྒྱད་ཙམ་རིང་ལ།
སྟོད་མངའ་རི་ནས། སྨད་རྒྱ་མཚམས་ཡན་གྱི་སྐལ་ལྡན་གྱི་སློབ་མ་ཉི་ཟེར་གྱི་རྡུལ་ལྟར་ལྷགས་པ་རྣམས་ལ་གསུང་ངག་རིན་པོ་ཆེས་གཙོས་ཟབ་པ་དང་རྒྱ་ཆེ་བའི་ཆོས་ཀྱི་འཁོར་ལོ་བར་མེད་དུ་བསྐོར་བས་སྦྱངས་སྨིན་གྱི་ས་བོན་ཁྱད་པར་ཅན་ཐེབས་པར་མཛད།
མཁན་ཆེན་འཇམ་དབྱངས་ཤེས་རབ་རྒྱ་མཚོ་རྒྱལ་ཚབ་ཏུ་མངའ་གསོལ་ཏེ། ཆེན་པོ་གླིང་བར་དང༌། སྡེ་དགེ་ཆོས་རྒྱལ་ཆེན་པོའི་མཆོད་གནས་སུ་མ་ཧཱ་བྷོ་ཊའི་ལྗོངས་འདིར་ཆིབས་ཀྱི་ཁ་ལོ་བསྒྱུར།
སྡེ་དགེ་ཆོས་རྒྱལ་ཉིད་ཀྱིས་གཙོས་ལྷུན་གྲུབ་སྟེང་གི་བླ་མ་ལས་སྣེ་སོགས་ཀྱིས་བསུ་བའི་བཀོད་པ་བཅས་སྒྲུབ་ཁང་ཀུན་ཁྱབ་གླིང་གི་སེང་ཁྲིར་བཞུགས་གདན་འཇགས།
རིམ་གྱིས་ཆོས་རྒྱལ་ཆེན་པོ་ལྟོས་བཅས་བློ་གྲོས་དང་ལྡན་པ་རྣམས་ལ་བསྟན་བཅོས་སྡོམ་གསུམ་རབ་དབྱེའི་གསུང་བཤད་མཐའ་དཔྱོད་དང་བཅས་པ་དང༌། གསུང་ངག་རིན་པོ་ཆེ་ཐུན་མོང་མ་ཡིན་པའི་སློབ་བཤད་ཐར་རྩེ་རྡོ་རྗེ་འཆང་གི་ཕྱག་བཞེས་ཇི་ལྟ་བ་ཁྲིད་ཡིག་གཉིས་ཀའི་སྟེང་ནས་གསུང་བཤད་ཤིན་ཏུ་རྒྱས་པ་དང༌།
འཁོར་འདས་དབྱེར་མེད་ཀྱི་ལྟ་བ་རིག་ཐོག་ནས་ངོ་སྤྲོད་པ་སོགས་དབང་ཁྲིད་བྱིན་རླབས་ལུང་བཅས་ཚང་སྤྲུགས་སུ་སྩལ།
འཇམ་མགོན་མཁྱེན་བརྩེའི་མདུན་ནས་དཔལ་དུས་ཀྱི་འཁོར་ལོའི་དབང་བཀའ་ཡོངས་རྫོགས་དང༌། གཞན་ཡང་གསར་རྙིང་གི་ཆོས་བཀའ་ཤིན་ཏུ་མང་པོ་གསན། ཐུབ་བསྟན་ཆོས་ཀྱི་གྲགས་པ་ལས།
འདུལ་བ་མདོ་རྩའི་གཞུང་བཤད་དང༌། བླ་མ་ཤེས་རབ་ལས་སྤྱོད་འཇུག །འཇམ་མགོན་བློ་གྲོས་མཐའ་ཡས་ལས་ཤེས་བྱ་ཀུན་ཁྱབ་སོགས་གཞུང་བཤད་རིགས་དུ་མ་གསན། སྔ་ཕྱིར་ས་ངོར་དགོན་ཁག་རྣམས་ལ་ཟབ་རྒྱས་ཆོས་ཀྱི་བདུད་རྩི་ལྷུག་པར་སྩལ།
ལྷུན་གྲུབ་སྟེང་གི་དབྱར་གནས་ཚོགས་དབུར་ཕེབ་སྟེ་སྡོམ་གསུམ་འཇམ་དབྱངས་བླ་མའི་དགོངས་རྒྱན་གསུང་བཤད་དཔྱིས་ཕྱིན་པར་མཛད། གསུང་རྩོམ་གྱི་རིགས་ཀྱང་སྙན་ངག་དཔེར་བརྗོད་ཉམས་འགྱུར་ཕུན་སུམ་ཚོགས་པ།
ལམ་དབང་སོགས་ཆོག་བསྒྲིགས་མང་པོ། འཁོར་འདས་དབྱེར་མེད་ཀྱི་ལྟ་བ་ཉམས་མགུར་དུ་བཞེས་པ། ཆབ་ཤོག་དང༌། དགོན་སྡེ་སོ་སོར་བསླབ་བྱའི་བཅའ་ཡིག
།སྡོམ་གསུམ་འཇམ་དབྱངས་བླ་མའི་དགོངས་རྒྱན་གྱི་རང་འགྲེལ་མཇུག་རྩོམ་འཕྲོར་ལུས་པའི་ཁ་སྐོང༌། ས་གཞུང་སྦྲགས་མ། གཞི་གསུམ་གསལ་བྱེད། དུས་འཁོར་དབང་ཆོག་གསལ་བྱེད། སྨྱུང་གནས་ལ་གཤིན་པོ་རྗེས་འཛིན་སྦྱར་ཆོག
།ཆོས་སྐྱོང་གི་བསྐང་བ་རིགས་མང་པོ། སྨན་བླའི་མདོ་ཆོག་སོགས་ཆོ་ག་ཚན་མང་བཅས་གསུང་འབུམ་རྨད་དུ་བྱུང་བའི་ལེགས་བཤད་པུསྟ་ཀཿགཉིས་ཙམ་བཞུགས། རྗེ་མཁྱེན་རྩེའི་ཞལ་ནས། ཕྱིས་ཀྱི་མཁན་ཆེན་ཞིག་ལ་རྗེ་འདིར་པཎྜི་ཏའི་མཚན་གསོལ་ནའང་ཆོག་གསུངས།
ཉག་དགྲས་བརླག་ཤུལ་རང་ལུགས་ཀྱི་ཆོས་སྡེ་ཉམ་ཐག་མང་པོར་ལུགས་གཉིས་ཀྱི་སྒོ་ནས་ཉམས་གསོ་མཛད་དེ་བསྟན་པའི་སྲོག་མཐུད་པས་ད་ལྟ་རང་ལུགས་དགོན་སྡེ་རྣམས་ཀྱི་མཚན་ཆགས་པ་འདིའང་རྗེ་འདི་ཁོ་ནའི་བཀའ་དྲིན་དུ་ངེས།

ཁྲོམ་རྡོ་དགོན་དུ་བདེ་མཆོག་ནག་པོ་པའི་སྒྲུབ་མཆོད་གསར་འཛུགས་སྨིན་གྲོལ་དང༌། རྟེན་ཐེབས་རྒྱ་ཆེར་སྩལ། དེ་ཕྱོགས་ཀྱི་སྐྱེ་རྒུ་མཐའ་དག་ཡང་དག་པའི་ལམ་ལ་བཀོད། ལྷུན་གྲུབ་སྟེང་སོགས་བསྟན་པའི་རྩ་བ་འདུལ་ཁྲིམས་དང་འགལ་བའི་དྲི་མ་དྲུང་ནས་འབྱིན་ཞིང་དག་ཐེར་བསྐྱངས་པ་སོགས་རང་བསྟན་ལ་གཅེས་སྤྲས་མཛད་ཆེས་པས་དུས་དེར་ཡིད་བསྲུབས་སྙིང་ལ་ཞུགས་པ་རེ་ཟུང་གི་བློར་མ་ཤོངས་ཀྱང༌།
ད་ལྟར་ཐམས་ཅད་ཀྱིས་བཀའ་དྲིན་ཆེན་པོའི་རྒྱུར་གོ་ནས་དད་པའི་ཀུནྡ་སྙིང་དབུས་སུ་བཞད་པར་གྱུར།
ལྷུན་གྲུབ་སྟེང་དུ་དཔལ་དུས་ཀྱི་འཁོར་ལོའི་དབང་མོ་ཆེ་རྗེ་མཁྱེན་བརྩེའི་ཕྱག་བཞེས་ཇི་བཞིན་སྩལ།
གཞན་ཡང་དབང་ཆོས་ཇི་སྩལ་ཐམས་ཅད་ཐུགས་ཐོག་ནས་ལྗགས་བཤད་ཁོ་ནས་བཀྲོལ། གསུང་ལས་སྐྱེས་པའི་སློབ་མའང༌། འཇམ་དབྱངས་ཤེས་རབ་རྒྱ་མཚོ། ངག་དབང་བློ་གྲོས་སྙིང་པོ། མཁན་ཆེན་པདྨ་རྡོ་རྗེ། ཐུབ་བསྟན་ཆོས་ཀྱི་གྲགས་པ།
དགེ་བཤེས་ཕན་བདེ་བཟང་པོ། དབོན་གཞན་ཕན་ཀུན་དགའ། གདོང་ཐོག་སྤྲུལ་སྐུ། མངའ་རི་ཆོས་རྗེ། ལྷུན་གྲུབ་སྟེང་ཤར་ནུབ་ཆོས་རྗེ་གསར་རྙིང༌། ཆོས་རྒྱལ་དཔལ་ལྡན་འཆི་མེད་རྟག་པའི་རྡོ་རྗེ་སོགས་མཁས་བཙུན་གྲུབ་པའི་ཁྱུ་མཆོག་གྲངས་མང༌།
བགྲང་བྱ་བརྒྱད་ཙམ་ལ་འབྲེལ་ཚད་དོན་ལྡན་དུ་མཛད་ཅིང༌། སླར་གདན་སར་བཏེག་པ་ན་ཕྱག་རྫས་ཆེས་ཕྲ་བར་གྱུར་པའང་དད་རྫས་བྱུང་རིམ་བཞིན་སྤོང་དག་ཏུ་བསྟན་འགྲོའི་དོན་ཁོ་ནར་སྨིན་པས་བདག་འཛིན་གྱིས་འཁྲི་བའི་དྲི་མ་གཏན་བྲལ་དུ་གྱུར་པ་གོར་མ་ཆག
།སྐྱེ་རྒུ་དོན་གླིང་དུ་འདུལ་བ་གཞི་གསུམ་གྱི་རྟེན་ཐེབས་སྩལ། དབུས་གཙང་དུ་མཆོད་འབུལ་སྤྲོས་ཏེ་གདན་སར་འཇག
།ལོ་གཉིས་ཙམ་ལ་བཤད་སྒྲུབ་འཁོར་ལོ་གཉིས་ཀྱིས་དུས་འདས། བསྟན་གེགས་དབང་བླ་ཁག་ཡར་མར་ཟློས་གཞི་བྱུང་བས་ཐུག་ཕྱུང་སྟེ། ཀྱི་རོང་ཇོ་བོ་ཝ་ཏི་བཟང་པོའི་དྲུང་དུ་བཞུད།
དེར་འདུལ་བ་གཞི་གསུམ་དར་བར་མཛད། བལ་ཡུལ་མཆོད་རྟེན་རྣམ་གསུམ་ལ་བསྟན་འགྲོའི་ཕན་བདེ་སྤེལ་སླད་མཆོད་འབུལ་སྨོན་འདུན་ཡང་དག་མཛད། གློ་བོ་རྒྱལ་པོས་རྩ་བའི་རིགས་བདག་ཏུ་བཀུར་ཡང་རིང་པོར་མ་བཞུགས།
སྐུ་ཚེ་རིལ་པོར་བྱ་བྲལ་སྤྲོས་མེད་ཀྱི་རྣམ་ཐར་ཁོ་ནར་བསྲེལ། སླར་ཀྱི་རོང་དུ་ཕེབ། ཉིད་ཀྱི་བསམ་གཏན་ཁང་བུར་སྐུ་ཚེ་དང་སྒྲུབ་པ་མཉམ་པས་གྲུབ་པའི་གོ་འཕང་མཐོན་པོར་འཛེགས་ནས་ཟབ་གསལ་གཉིས་མེད་ཀྱི་ཡེ་ཤེས་མངོན་དུ་གཟིགས།
ཞལ་གཟིགས་ལུང་བསྟན་སོགས་ནི་ཇོ་བོ་བཀའ་གདམས་པའི་སྤྱོད་ཚུལ་བཞིན་བུམ་ནང་གི་མར་མེ་ལྟར་སྦས་པས་བདག་ལྟས་སྤྲོ་བར་ག་ལ་ནུས། ཐར་རྩེ་རྡོ་རྗེ་འཆང་གི་བཤད་སྒྲུབ་ལས་གསུམ་གྱི་ཕྲིན་ལས་ཐམས་ཅད་རྗེ་འདི་ལ་སྤར་བཏབ་པ་བཞིན་རྫོགས་པས་ཐུགས་སྲས་གཅིག་ཆོག་ཏུ་ངེས།
དགུང་གྲངས་ང་དགུ་པར་ཅུང་ཟད་བསྙུང་ཚུལ་བཞེས་པ་ན་དགོངས་རྫོགས་རིགས་ཞལ་ཆེམ་དུ་སྩལ།
ཐར་རྩེ་རྡོ་རྗེ་འཆང་གིས་ཞིང་འདིའི་མཛད་པ་དེ་ཙམ་ལ། ཞིང་གཞན་དུ་འབྱོན་ཞེས་བསྐུལ་བའི་བརྡར་མཚན་དཔེའི་དཀྱིལ་འཁོར་མངོན་སུམ་མཇལ་བའི་གསུང་ཡང་ཡང་སྩལ། མཐར་རྡོ་ཐོག་ནས་བྱ་འཕུར་བ་བཞིན་འདའ་ཁ་མའི་རྣལ་འབྱོར་ལ་བསྟེན་ངོ་མཚར་བའི་ལྟས་བཅས་གཟུགས་སྐུའི་བཀོད་པ་དབྱིངས་སུ་བསྡུས།
གདུང་ཐལ་ལས་རིང་བསྲེལ་མང་དུ་བྱོན་པ་སོགས་རྣམ་ཐར་རྒྱས་པ་གཙུག་ལག་སྨྲ་བ་འཇམ་དབྱངས་ཆོས་འཕེལ་གྱིས་བྲིས་པ་ལས་རྟོགས་པར་བྱའོ།།
༈ གདན་རབས་ང་ལྔ་པ་འཇམ་དབྱངས་ཤེས་རབ་རྒྱ་མཚོ་ནི། གཙང་རོང་སྨན་ཐངས་པར་ངག་དབང་བློ་གྲོས་བཟང་པོའི་ཡེ་ཤེས་སྒྱུ་འཕྲུལ་དུ་རྗེ་དེ་ཉིད་ཀྱི་དབོན་རིགས་ལས་ངོ་མཚར་བའི་ལྟས་དང་བཅས་སྐུ་བལྟམས།
ཞལ་དང་པོ་ཕྱེ་ཙམ་ལ་ངོར་ནས་བཅར་བ་རྣམས་ཀྱི་མིང་ཐོགས་མེད་དུ་གསུངས། སྐྱེས་ཆེན་རྣམས་ཀྱིས་སྤྲུལ་པའི་སྐུར་ལུང་གིས་ཟིན། དམ་པའི་རིགས་སད་ནས་ངོར་ཁང་གསར་བླ་བྲང་དུ་གདན་དྲངས།
འདོན་ཆོག་རྒྱུད་ཆུང་བཞི་སོགས་ཚེགས་མེད་དུ་མཁྱེན། བྱམས་པ་ཀུན་དགའ་བསྟན་འཛིན་གྱིས་མཁན་པོ་དང༌། རྣལ་འབྱོར་འཇམ་དཔལ་བཟང་པོས་ལས་སློབ་སོགས་སྐྱེས་ཆེན་འབའ་ཞིག་གིས་དད་པའི་དགེ་འདུན་གྲངས་ཚང་བའི་དབུས་སུ་ཚིགས་གསུམ་རིམ་ནོས་ཀྱི་བསྙེན་པར་རྫོགས།

སེམས་བསྐྱེད་ཀྱི་སྡོམ་པ་བཞེས་ཏེ་བླང་དོར་གྱི་གནས་རྣམས་སྤྱན་འབྲས་བཞིན་བསྲུངས། མཁན་ཆེན་དེ་ཉིད་ལས་སློབ་བཤད་དང༌། རྣལ་འབྱོར་འཇམ་དཔལ་བཟང་པོ་ལས་ཚོགས་བཤད་ཡོངས་རྫོགས་གསན། གཞན་ཡང་དཔལ་ལྡན་ཆོས་ཀྱི་རྒྱལ་མཚན།
ངག་དབང་བློ་གྲོས་བསྟན་འཛིན། ཀུན་དགའ་བསྟན་པའི་བློ་གྲོས་སོགས་ལས་དབང་ཆོས་དུ་མ་གསན། ཀྱེ་རྡོར་སོགས་ཀྱི་གཞིའི་བསྙེན་ཕ་མཐར་ཕྱིན། ཆེན་པོ་གླིང་གི་མཆོད་གནས་སུ་གདན་དྲངས།
ལོ་དུ་མ་ལ་འབྲེལ་ཚད་དོན་ལྡན་དུ་བསྐྱངས། ཉག་དགྲའི་རྩུབ་འགྱུར་ཆེད་དུ་དགོངས་པའི་ཚུལ་གྱིས་དབུས་གཙང་དུ་བཏེག །དད་རྫས་རྣམས་མཆོད་འབུལ་ཁོ་ནར་སྨིན། ངོར་ཆེན་རྡོ་རྗེ་འཆང་གི་ཆོས་ཀྱི་ཁྲི་ལ་མངའ་གསོལ།
སྟོད་མངའ་རི་ནས་སྨད་རྒྱ་མཚམས་ཡན་དུ་སྐལ་ལྡན་བསམ་གྱིས་མི་ཁྱབ་པ་སྡོམ་པ་གསུམ་གྱིས་སྨིན་པར་མཛད། ཐར་རྩེ་རྡོ་རྗེ་འཆང་བྱམས་པ་ཀུན་དགའ་བསྟན་པའི་རྒྱལ་མཚན་གྱི་དྲུང་ནས་གསུང་ངག་སློབ་བཤད་ཁྲིད་ཡིག་གཉིས་ཀྱི་སྟེང་ནས་གསུང་བཤད་ཞིབ་རྒྱས་དང༌།
འཁོར་འདས་དབྱེར་མེད་ཀྱི་ལྟ་བ་རིག་ཐོག་ནས་ངོ་སྤྲོད་པ་སོགས་དབང་ཁྲིད་བྱིན་རླབས་ལུང་བཅས་ཚང་ཕྲུགས་སུ་གསན།
གནས་ལྔ་རིག་པ་འཇིགས་མེད་དཔལ་ལྡན་དྲུང་ནས་དབྱངས་ཅན་སྒྲ་གཞུང་དང༌། སྙན་ངག་ལེའུ་གསུམ་མཐར་ཕྱིན་སྦྱང་བར་མཛད། ཡང་མཁན་ཆེན་དེ་ཉིད་ཀྱི་དྲུང་ནས་ངོར་ལུགས་དཀྱིལ་འཁོར་སོགས་རྒྱུད་སྡེ་རབ་ཏུ་མང་པོ་དང༌།
མཁའ་སྤྱོད་མ་སོགས་བྱིན་རླབས་རྗེས་གནང་རབ་ཏུ་མང་པོ། ས་སྐྱ་དང༌། ཞུ་དག་སོགས་ཀྱི་གསུང་འབུམ་དང༌། ཐུན་མོང་མ་ཡིན་པའི་བེའུ་བུམ་སྐོར་དང༌། ཁུ་ན་མཆོག་སྤྲུལ་སོགས་དམ་པ་མང་པོ་ལས་བཀའ་ཆོས་དུ་མ་གསན།
གསུང་རྩོམ་རིགས་སྙན་ངག་ལེའུ་གསུམ་གྱི་དཔེ་བརྗོད་ཚིག་རྒྱན་ཉམས་འགྱུར་ཕུན་སུམ་ཚོགས་པ་དང༌། ཆབ་ཤོག་རིགས་འགའ་ཞིག་བཞུགས། སྐྱེས་སྦྱངས་ཀྱི་མཁྱེན་རབ་མེ་ལོང་དྭངས་པས་གཞུང་ལུགས་རྣམས་གཟིགས་པ་ཙམ་གྱིས་ཐུགས་སུ་ཆུད།
གསུང་ལས་སྐྱེས་པའི་སློབ་མ། ངག་དབང་བློ་གྲོས་སྙིང་པོ། སྡེ་དགེ་ལྷ་སྲས་བླ་མ། གླིང་ལྷ་སྲས། འཇིགས་མེད་དཔལ་ལྡན་སོགས་མང་དུ་བྱོན།
མཉམ་རྗེས་དབྱེར་མེད་ཀྱི་སྒྲུབ་པ་སྙིང་པོར་མཛད་པས་གྲུབ་པའི་རྟགས་ངོ་མཚར་བ་མང་པོ་ཤར། ཆོས་བརྒྱད་རིང་དུ་སྤངས་པས་བྱང་ཆུབ་ཀྱི་སེམས་གཉིས་འབྱོངས། ཐུགས་རྗེ་དང་མཁྱེན་རབ་ཕུལ་དུ་སོན་ཀྱང་སྐུ་ཚེ་ཧ་ཅང་རིང་པོར་མ་བཞུགས་པས་མཁས་ཚུལ་གསུམ་གྱི་ཕྲིན་ལས་ཆེར་མ་རྒྱས།
བྱ་ལོར་ཧོར་ཟླ་བཅུ་པའི་ཚེས་ལ་ངོ་མཚར་བའི་ལྟས་དང་བཅས་གཟུགས་སྐུའི་བཀོད་པ་དབྱིངས་སུ་བསྡུས་པ་སོགས་རྣམ་ཐར་མདུན་དྲུང་འཇམ་དབྱངས་ཆོས་འཕེལ་གྱིས་བྲིས་པ་ལས་རྟོགས་པར་བྱའོ།།
།། ༈ གདན་རབས་ང་དྲུག་པ་དཔལ་ལྡན་བློ་གྲོས་རྒྱལ་མཚན་དཔལ་བཟང་པོ་ནི། གཙང་པད་ནང་དུ་བྱམས་པ་དཔལ་ལྡན་བཟང་པོའི་རིགས་སུ་ཡབ་ཡུམ་སྔོན་སྨོན་ལེགས་བྱས་ལས་བསྡུས་པའི་སྲས་སུ་ལྕགས་བྱི་ལོར་དགེ་མཚན་དུ་མ་དང་བཅས་སྐུ་བལྟམས།
སྐུ་ན་ཆུང་དུས་ཞྭ་སེར་ཅོད་པན་འཆང་བ་དགའ་བ་གདོང་གི་གྲྭ་སར་ཞུགས་པར། མཁན་ཆེན་ཀུན་དགའ་བསྟན་པའི་བློ་གྲོས་ཀྱི་དགོངས་པ་ཡེ་ཤེས་གཟིགས་པའི་མེ་ལོང་ངོས།
རྒྱལ་བ་རྡོ་རྗེ་འཆང་ངུར་སྨྲིག་འཆང་བའི་རྣམ་རོལ་ཏུ་བྱོན་པ་ཨེ་ཝྃ་པའི་མི་འཇིགས་སེང་ཁྲིར་འཛེགས་ཏེ་ཟབ་རྒྱས་གདམས་པའི་བཅུད་ཀྱིས་སྐལ་ལྡན་བགྲང་ཡས་ཐར་པར་དཀྲི་བའི་རྣམ་འདྲེན་ཁྱུ་མཆོག་ཆེན་པོར་གཟིགས་པས་བྱམས་པ་དཔལ་ལྡན་བཟང་པོའི་དབོན་རིགས་ཡིན་ཚུལ་གསུངས།
བདག་ཐོབ་ཀྱི་ཁུར་བཞེས། ངོར་ཕན་བདེ་བླ་བྲང་དུ་སྤྱན་དྲངས།
ངོར་པའི་ཚོགས་འདོན་སྐོར། རྒྱུད་ཆུང་བཞི། ཀུན་ཏུ་དགོས་པའི་གཞུང་བདུན་སོགས་སློབ་གཉེར་ཕུལ་བས་ཐུགས་རིག་ཟབ་པའི་རྩེར་སོན། ཇོ་བོ་བཀའ་གདམས་པའི་སྤྱོད་ཚུལ་གདོད་ནས་ལྷན་ཅིག་སྐྱེས། ཐོག་མར་བྱམས་པ་ཀུན་དགའ་བསྟན་འཛིན་གྱིས་འཆི་བདག་བདུད་ལས་རྒྱལ་ཞིང་སྐུ་ཚེ་མཛད་ཕྲིན་མཐར་ཕྱིན་པའི་རྟེན་འབྱུང་དུ་རྡོ་རྗེ་འཇིགས་བྱེད་ལྷ་དགུའི་དབང་བཞི་སྩལ་བཞེས།
བྱམས་པ་ཀུན་དགའ་བསྟན་པའི་རྒྱལ་མཚན་དྲུང་ནས་རབ་ཏུ་བྱུང་ཞིང་བསྙེན་པར་རྫོགས།
ཁྱད་པར་གཉིས་ལྡན་གྱི་སེམས་བསྐྱེད་ཞུས།

གནང་བཀག་གི་བསླབ་གཞིའི་མཚམས་ལས་ནམ་ཡང་མ་འདས། ཀྱེ་རྡོར་བཀའ་བབས་བཞི་ལམ་འབྲས་ཚོགས་བཤད་སོགས་བཀའ་ཆོས་མང་དུ་གསན་ཏེ་སུམ་ལྡན་རྡོ་རྗེ་འཛིན་པ་ཆེན་པོར་མངོན་དུ་གྱུར་ཀྱང་ཞབས་དྲུང་གི་མཚན་གསོལ།
མདོ་སྨད་སའི་ཆར་འདིའི་གདུལ་བྱ་དད་པའི་སྐྱ་རེངས་ཀྱིས་བསྐུལ་བས་མ་འདྲིས་མཛའ་བཤེས་མཛད་པའི་བཀའ་དྲིན་ཅན་ལུང་རྟོགས་ཆོས་ཀྱི་ཉི་མ་སྲིད་འདིར་མཆོད་ཞིང་དུ་ཕེབ། ཀུན་དགའ་བསྟན་པའི་བློ་གྲོས།
འཇམ་མགོན་ངག་དབང་ལེགས་གྲུབ། ཆོས་རྗེ་ཀུན་དགའ་དཔལ་ལྡན་རྣམས་ལས་བཀའ་ཆོས་ཟབ་གནད་ཅན་འགའ་ཞིག་གསན། ཁྱད་པར་ཐམས་ཅད་མཁྱེན་པ་འཇམ་དབྱངས་མཁྱེན་བརྩེའི་དབང་པོའི་ཞལ་སྔ་ནས་སྒྲུབ་ཐབས་ཀུན་བཏུས།
དཔལ་ཀྱེ་རྡོ་རྗེའི་རྒྱུད་ཀྱི་བཤད་བཀའ་ཡོངས་རྫོགས། མཁའ་སྤྱོད་ཁྲིད་སོགས་ལོ་ཤས་གསན། མཁས་མཆོག་འཇམ་དབྱངས་ཡོན་ཏན་དྲུང་ནས་སུམ་རྟགས་དང༌། སྙན་ངག །གནས་ལྔ་རིག་པ་འཇིགས་མེད་དཔལ་ལྡན་དྲུང་ནས་དབྱངས་ཅན་སྒྲ་མདོ།
སྡེབ་སྦྱོར་རིན་འབྱུང་སོགས་སྔ་ཕྱིར་སྦྱངས་སྟོབས་རྒྱ་ཆེར་བསྐྱངས། ཁྲོམ་གཉེན་ཤུལ་དུ་སྐལ་ལྡན་སློབ་ཚོགས་ལ་ལམ་འབྲས་ཚོགས་བཤད་ཀྱི་དགའ་སྟོན་སྤེལ། འདི་སྐབས་ཉག་དགྲས་བསྟན་དང་འགྲོ་ལ་སྡུག་སྦྱོར་གྱི་བྱ་བ་བརྡོལ་ཡང་སྐུ་ཉིད་ཆོས་སྲུང་འཕྲིན་ལས་ཀྱི་རྭ་བ་བརྟན་པས་བར་ཆད་ཀྱིས་ཉེར་མ་ནུས།
ལོ་བཅུ་ཕྲག་སྐོར་བཞུགས། སྐྱེ་རྒུར་འབྲེལ་ཚད་དོན་ལྡན་གྱི་ཕྲིན་ལས་སྤེལ།
སླར་གདན་སར་ཕེབ། དངོས་པོ་གྱ་ནོམ་པའི་ཀུན་བཟང་མཆོད་སྤྲིན་ལ་ཅོ་འདྲི་བ་མཆོད་ཞིང་སྤྲོས་པས་ཚོགས་ཟུང་རྒྱ་མཚོ་མངོན་པར་བསྒྲུབས་ཏེ་རྡོ་རྗེ་འཆང་གི་མི་འཇིགས་སེང་ཁྲིར་མངའ་གསོལ།
བགྲང་བྱ་རྒྱལ་སྲིད་གྲངས་ལྡན་རྒྱལ་བ་རྡོ་རྗེ་འཆང་གི་ཕྲིན་ལས་ལ་དབང་བསྒྱུར། སྐལ་ལྡན་འདུས་ཚོགས་ལ་སོ་བྱང་སྔགས་གསུམ་ལམ་འབྲས་སོགས་སྔོན་སྲོལ་ལྟར་ཉམས་མེད་སྩལ། ལྷག་པར་རྡོ་རྗེ་འཆང་བྱམས་པ་ཀུན་དགའ་བསྟན་པའི་རྒྱལ་མཚན་གྱི་གནང་བ་སྩལ་བཞིན་དབྱར་ཆོས་ཆེན་མོའི་རྒྱུན་གསར་སྤེལ་མཛད།
མཁན་ཆེན་དེ་ཉིད་ཀྱི་དྲུང་ནས་སློབ་བཤད་ཁྲིད་ཡིག་གཉིས་ཀྱི་སྟེང་ནས་གསུང་བཤད་ཞིབ་རྒྱས།
འཁོར་འདས་དབྱེར་མེད་ཀྱི་ལྟ་བ་དགོངས་པའི་དབྱིངས་སུ་ངོ་སྤྲོད་སིམ་པ། དབང་ཁྲིད་བྱིན་རླབས་ལུང་བཅས་ཚང་ཕྲུགས་སུ་སྩལ་བས་མཚོན་རྡོ་རྗེ་འཆང་གི་ཐུགས་རྒྱུད་ཟབ་རྒྱས་གདམས་པའི་བཅུད་ཀྱིས་ཡོངས་སུ་འགེངས་པའི་བུམ་བཟང་ལ་ལོངས་སུ་སྤྱོད་པའི་སྐལ་བར་ལྡན།
དེ་ནས་མཁན་པོའི་འགན་བཞེས་ཐར་རྩེར་ཕུལ། སླར་ཁམས་ཕྱོགས་འདིར་ཕེབ་ལམ་སྐྱེ་རྒུ་དོན་གྲུབ་གླིང་དུ་རྡོ་རྗེ་ཕྲེང་བའི་ཆོས་འཁོར་བསྐོར་བས་མཚོན་འགྲོ་དོན་ཤིན་ཏུ་ཆེ།
རིམ་བཞིན་སྡེ་དགེ་ལྷུན་གྲུབ་སྟེང་འཆགས་ཕེབ་བཞུགས་ཁྲིར་འཇགས། མཁས་གྲུབ་ནོར་བསྟན། ལི་ཐང་ཆོས་རྗེ་མཁས་གྲུབ་རྒྱ་མཚོ། ལྔ་རིགས་སྨྲ་བ་འཇམ་དབྱངས་ཡོན་ཏན།
ལྷུན་གྲུབ་སྟེང་ཤར་ནུབ་ཆོས་རྗེ་སོགས་འདུས་ཚོགས་བརྒྱ་ཕྲག་ལྔ་ཙམ་ལ་སྒྲུབ་ཐབས་ཀུན་བཏུས་ཁ་སྐོང་བཅས་སྔ་ཕྱིར་སྩལ། ཁྲོམ་སྡེ་གཞུང་མཁས་གྲུབ་ཆེན་པོ་ལུང་རིག་ཉི་མས་གཙོས་སྐལ་ལྡན་གྲངས་མང་ལ་སྒྲུབ་བཏུས་དང་སློབ་བཤད་སོགས་སྔ་ཕྱིར་དགོངས་པ་འགེངས་ངེས་བཀའ་དྲིན་སྩལ།
དར་མདོ་མགོ་ཐམ་སོགས་སུ་གདུལ་བྱ་འདུལ་བར་འཟིགས་པས་ཕེབ། སྐྱེ་རྒུའི་མོས་སྣང་ཆོས་ལ་བསྒྱུར་པས་ཐར་པའི་ས་བོན་རྨ་མེད་སྩལ།
གཞན་ཡང་འཇམ་མགོན་ཡོན་ཏན་རྒྱ་མཚོ། ཆོས་རྗེ་ཀུན་དགའ་འཇམ་དབྱངས། ཁྲི་ཆེན་ཀུན་དགའ་བསོད་ནམས། དཔལ་ལྡན་ཕྱོགས་ཀྱི་གླང་པོ། རྗེ་བཙུན་རྟ་མགྲིན་དབང་མོ། འཇམ་དབྱངས་མི་ཕམ་རྣམ་རྒྱལ་སོགས་དམ་པ་དུ་མའི་མདུན་ནས་དབང་ལུང་ཁྲིད་སོགས་རང་ལུགས་གྲུབ་མཐའ་རྒྱ་མཚོར་སྲིད་དོ་ཅོག་གསན་བཞེས་མཛད་པ་ཕུལ་ཕྱིན།
གསུང་རྩོམ་རིགས། སྙན་ངག་དཔེར་བརྗོད་སྙན་འཇེབས་ཕུན་སུམ་ཚོགས་པ།
རིགས་གསུམ་སྤྱིའི་རྗེས་གནང་གི་ཆོ་ག །ཆབ་ཤོག་རིགས། དགོན་སྡེ་སོ་སོར་བསླབ་བྱའི་བཅའ་ཡིག །ཉིད་ཀྱི་བླ་མའི་རྣལ་འབྱོར་སོགས་མཁས་རྣམས་མགུ་ཞིང་སོར་བཅུའི་ཐལ་མོ་སྤྱི་བོར་སྦྱར་འོས་ཅན་གྱི་གསུང་རྩོམ་ཀྱང་མང་བར་བཞུགས།
སྡེ་དགེ་དང་མཆོད་ཡོན་ཐུགས་ནང་ཤིན་ཏུ་གཤིམ་པས་སླར་ཡང་མཆོད་ཡོན་གཉིས་ཀ་དབུས་གཙང་དག་ཞིང་དུ་ཕེབ།

རྗེ་འདིའི་ཨེ་ཝྃ་གཙུག་ལག་དྲི་གཙང་ཁང་དུ་མཆོད་ཆ་ཡོད་བྱད་རིགས་རྟེན་གཞག་རྒྱ་ཆེར་མཛད། ངོར་དགོན། ས་སྐྱ་གོང༌། བཀྲ་ཤིས་ལྷུན་པོ་སོགས་དབུས་གཙང་དགོན་གནས་བཞུགས་སོ་འཚལ་ལ་དངོས་པོ་བཟང་ནོམ་ལྡན་པའི་མཆོད་སྤྲིན་སྤྲོས།
གོང་མ་འཇིགས་མེད་དབང་རྒྱལ། འཛམ་གླིང་ཆེ་རྒུ་དབང་སྡུད། རྒྱལ་དབང་རིན་པོ་ཆེ་སོགས་འཛམ་གླིང་སྐྱབས་ཀྱི་གཙོ་བོ་དེ་དག་ལའང་མཆོད་སྤྲིན་སྤྲོ་བ་དང་སྐལ་བ་བཟང་བའི་དགའ་སྟོན་དུ་ཆོས་ཀྱི་བཀའ་དྲིན་རེ་སྩལ་བཞེས་མཛད།
ལྷ་ལྡན་ཇོ་ཤཱཀ་རྣམ་གཉིས་དྲུང་སྟོང་མཆོད་རྒྱས་པ་ཕུལ་ཞིང་བསྟན་པ་དར་རྒྱས་དང་སེམས་ཅན་བདེ་སྐྱིད་འབྱུང་བའི་ཐུགས་སྨོན་རྣམ་དག་མཛད་པས་བསོད་ནམས་ཀྱི་ཚོགས་ཆེན་སྤེལ་བར་མཛད།
སླར་ཡང་མཆོད་ཡོན་ལྷན་ཅིག་སྡེ་དགེ་ལྷུན་གྲུབ་སྟེང་དུ་ཕེབ་སྟེ་བཞུགས་ཁྲིར་འཇགས། གྲོལ་བ་བཞི་ལྡན་དུ་གྲགས་པའི་རྟེན་མཆོག་དྲི་མེད་རྣམ་གཉིས་ཀྱི་མཆོད་རྟེན་ཁྱད་འཕགས་འགྲོ་ཀུན་བསོད་ནམས་བསག་པའི་མཆོད་སྡོང་དུ་བཞེངས།
མཉམ་རྗེས་ཀུན་ཏུ་ལྟ་བ་ཟབ་མོ་ལས་ནམ་ཡང་གཡོ་བ་མེད་བཞིན་པས་ཆག་མེད་རྣམ་བཞི་སོགས་ཟབ་གསལ་ཏིང་ངེ་འཛིན་ལས་ཉིན་མཚན་ཁོར་ཡུག་ཏུ་བརྩོན་པ་ལྷུར་བཞེས་པས་གྲུབ་པའི་ཉམས་རྟོགས་རྒྱས།
ལྷ་དང་བླ་མས་མངོན་སུམ་རྗེས་སུ་བཟུང་བ་སོགས་ནི་ཐུགས་སྒམ་པའི་དབང་གིས་མཆོག་དམན་སུ་ལའང་གསུངས་པའི་སྐལ་བ་མ་བྱུང་བས་འདིར་མ་སྤྲོས།
ཞལ་སློབ་མཁན་ཆེན་ངག་དབང་བློ་གྲོས་སྙིང་པོ། ངག་དབང་ཀུན་དགའ་བསྟན་པའི་རྒྱལ་མཚན། མི་ཕམ་འཇམ་དབྱངས་རྣམ་རྒྱལ། ལེགས་བཤད་བཟང་པོ། ལུང་རིག་ཉི་མ། འཇམ་དབྱངས་མཁྱེན་རབ། ཉི་མ་ཆོས་འཕེལ།
མཁས་གྲུབ་རྒྱ་མཚོ། བླ་མ་ཆོས་རྗེ། སྡེ་དགེ་ཆོས་རྒྱལ་སྐུ་མཆེད་ཡབ་སྲས་སོགས་བསྟན་པ་འཛིན་པའི་སྐྱེས་ཆེན་དུ་མ་ཞིག་བསྐྲུན། དགུང་གྲངས་རེ་གཅིག་བཞེས་པ་ལྕགས་བྱི་ལོར་ཟླ་བ་དང་པོའི་ནང་ནས་རིས་སྒྲ་འབྱིན་པ་སོགས་རྟགས་འཚུབས་མང་པོ་བྱུང་བ་མཆོག་དམན་ཀུན་གྱི་ཇི་ཡིན་སྙམ་དོགས་ཀྱང་རྗེ་འདི་ཉིད་ཞིང་གཞན་དུ་གཤེགས་པའི་སྔ་ལྟས་སུ་ཕྱིས་ནས་གོ
།དེ་སྐབས་སྐུ་ཅུང་ཟད་བསྙུང་ཚུལ་བཞེས་པར་རིམ་གྲོ་རྒྱ་ཆེར་བསྒྲུབས་ཀྱང་བསྟན་འགྲོའི་དོན་དེ་ཙམ་གཟིགས་པས་མ་བཟློག་པའི་ཚུལ་གྱིས་ཟླ་བ་གཉིས་པའི་ཚེས་ཉེར་གཉིས་ཉིན་དགོང་མོ་འདའ་ཁ་མའི་རྣལ་འབྱོར་ལ་བརྟེན་ཏེ་ཞི་དབྱིངས་མཉམ་པར་གཞག་པ་དང་དུས་མཉམ་ས་གཡོ་བ་སོགས་སྐྱེས་བུ་དམ་པ་གཤེགས་རྟགས་ངོ་མཚར་ཅན་ཀུན་གྱིས་གསལ་བ་དང༌།
ཞག་གསུམ་པའི་ཐོག་ཁོ་བོས་ཐུགས་དམ་རྩལ་བཀྲོལ་ཞུས་པའི་སྔ་དྲོ་ཉིན་ཐང་ལས་ཞལ་དཀྱིལ་དང་ཞིང་གཟི་བྱིན་རྒྱས་པ་དང༌།
སྐུ་དྲང་པོར་བཞུགས་པར་ཞུས་ཟིན་ནས་དབུ་ཅུང་ཟད་གུག་པ་དང་མདངས་ཡལ་བ་སོགས་འོད་གསལ་ལས་ཟུང་འཇུག་གི་སྐུར་བཞེངས་པའི་རྟགས་མངོན་པར་མཇལ། གདུང་ཞུགས་འབུལ་སྐབས་གདུང་རུས་དུམ་གཅིག་གིས་མེ་མ་བཞེས་པ་ཕྱིས་ཐུགས་དམ་སྙིང་པོའི་སྣང་བརྙན་རང་བྱོན་འཁྲུངས།
དགོངས་རྫོགས་ཟབ་རྒྱས་བསྒྲུབས། གདུང་རྟེན་གསེར་ཟངས་དང༌། རིན་ཆེན་གཉིས་པ་ལས་གྲུབ་པ་ནང་གཞུག་ཚད་ལྡན་བུམ་སྒོར་ཡེ་ཤེས་སེམས་དཔའི་ཚུལ་དུ་གོང་གི་གདུང་རུས་རང་བྱོན་བཞུགས་པ་བཅས་ཤིན་ཏུ་རྩ་གྲས་བསམ་འགྲུབ་མཐོང་གྲོལ་ཆེན་པོར་བཞུགས་པ་འདི་ཉིད་དོ།
།༈གདན་རབས་ང་བདུན་པ་འཇམ་དབྱངས་རིན་ཆེན་རྡོ་རྗེ་ནི།
གཙང་གི་ས་ཆར་གཞིས་ཀ་ཆེན་པོ་བསམ་འགྲུབ་རྩེར། ཡབ་བླ་མ་པད་རྡོར། ཡུམ་བྲང་ཏིའི་རིགས་ལས་སོན་པ་སྦྱིན་པ་བཟང་མོ་གཉིས་ཀྱི་སྲས་སུ་མེ་བྱ་ལོར་སྐུ་འཁྲུངས། ཨེ་ཝྃ་ཐར་རྩེར་ཕེབ་ནས།
ཡི་གེ་འབྲི་ཀློག་སོགས་རིམ་པར་བསླབས། བྱམས་པ་ཀུན་དགའ་བསྟན་འཛིན་ལས་དགེ་བསྙེན་གྱི་སྡོམ་པ་དང༌། འཇམ་དཀར། དབྱངས་ཅན་མའི་རྗེས་གནང་སོགས་གསན་པས་མཁྱེན་རབ་པདྨའི་འདབ་ལྟར་བཞད། ཁྱབ་བདག་རྡོ་རྗེ་སེམས་དཔའ་ངུར་སྨྲིག་གར་གྱིས་རོལ་པ་མཁན་ཆེན་བྱམས་པ་ཀུན་དགའ་བསྟན་པའི་རྒྱལ་མཚན་དཔལ་བཟང་པོའི་དྲུང་ནས་ཚིགས་གསུམ་རིམ་ནོས་ཀྱི་དགེ་སློང་གི་སྡོམ་པ་དང༌།
བརྒྱུད་པའི་ཁྱད་པར་གཉིས་ལྡན་གྱི་སེམས་བསྐྱེད།
ཀྱེ་རྡོར་མན་ངག་ལུགས་ཀྱི་དབང་བཞི་ཡོངས་རྫོགས་གསན་ཏེ།

སུམ་ལྡན་རྡོ་རྗེ་འཛིན་པ་ཆེན་པོར་གྱུར། སྡོམ་པ་གསུམ་གྱི་བསྲུང་བྱ་མཐའ་དག་མིག་འབྲས་བཞིན་གཅེས་པར་བསྐྱངས། མཁན་ཆེན་དེ་ཉིད་དང་ཞྭ་ལུ་བློ་གསལ་བསྟན་སྐྱོང་སོགས་དམ་པ་མང་པོ་གུས་པས་བསྟེན་ནས་རྒྱུད་སྡེ་བཞི་དང་འབྲེལ་བའི་སྨིན་གྲོལ།
རྗེས་གནང༌། བྱིན་རླབས་དུ་མ། རྡོ་རྗེ་ཕྲེང་བ། གསུང་ངག་རིན་པོ་ཆེ་ཚོགས་སློབ་གཉིས་སོགས་ཟབ་ཁྲིད་མང་པོ། བསྟན་འགྱུར། གོང་མ་ལྔ། ངོར་ཆེན་སོགས་དམ་པ་མང་པོའི་བཀའ་འབུམ།
ཡི་དམ་ཆོས་སྐྱོང་ནོར་ལྷ་རྣམས་ཀྱི་བེའུ་བུམ་སོགས་མདོར་ན་ཐར་རྩེ་རྡོ་རྗེ་འཆང་ལ་མངའ་ཚད་ཀྱི་དམ་པའི་ཆོས་མཐའ་དག་བུམ་པ་གང་བྱོའི་ཚུལ་དུ་གསན་པས་རྒྱ་མཚོ་ལྟ་བུའི་ཕ་རོལ་ཏུ་སོན།
ཡི་དམ་མང་པོའི་བསྙེན་སྒྲུབ་མཐར་ཕྱིན། སྤངས་རྟོགས་ཀྱི་ཡོན་ཏན་རབ་ཏུ་རྫོགས་ཏེ་ཟླ་བའི་དཀྱིལ་འཁོར་ཉ་གང་བ་ལྟར་གྱུར་པས་ན། རྒྱལ་བ་གཉིས་པའི་ཆོས་ཀྱི་རྒྱལ་ཚབ་ཏུ་མངའ་གསོལ།
ཆེ་རྒུ་མང་པོས་བསྙེན་བཀུར་གྱིས་གཟེངས་བསྟོད། ལོ་བརྒྱད་དུ་ཁྲི་བསྐྱངས་སྐབས། དགུན་ཆོས་སྡོམ་གསུམ་ལམ་འབྲས་ཆ་ལག་བཅས། དབྱར་ཆོས་ངོར་དཀྱིལ་བདུན། རྡོར་ཕྲེང་སོགས་ཆོས་ཀྱི་ཆར་པ་ཕབ་པས་སྐལ་བཟང་གི་སློབ་ཚོགས་མཐའ་ཡས་པའི་སྒོ་གསུམ་ལྷ་སྔག་ཡེ་ཤེས་ཀྱི་རོལ་པར་བྱིན་གྱིས་བརླབས།
ཐུན་མིན་སློབ་བུ་འགའ་ལ་སློབ་བཤད་སྩལ། མཁན་ཆེན་དམ་པའི་དགོངས་རྫོགས་བུ་སྟོན་བཀའ་འབུམ་གསར་བཞེངས་མཛད་པ་སོགས་བསོད་ནམས་ཀྱི་ཚོགས་རླབས་ཆེན་བསྒྲུབས།
ཁྲིའི་འགན་བཞེས་ཁང་སར་ལ་ཕུལ་ནས། དམ་པ་ཉིད་བོད་ཆེན་པོའི་སྐྱེ་རྒུ་རྣམས་ཀྱི་བསོད་ནམས་ཀྱི་མགྲོན་དུ་ཕེབ། སྟོད་སྨད་དུ་ཞབས་བཀོད་པས་སྐྱེ་འགྲོ་ཐམས་ཅད་ལ་གང་ལ་གང་དགོས་ཀྱི་ཆོས་སྦྱིན་བླ་ན་མེད་པར་སྩལ་བས་ཀུན་གྱི་རྒྱུད་སྨིན་གྲོལ་ལ་བཀོད་པར་མཛད།
ཁྱད་པར་འཇམ་པའི་དབྱངས་མིའི་སྲིད་པ་བཟུང་བ་མཁྱེན་བརྩེའི་དབང་པོའི་ཞབས་དང༌།
ཞབས་དྲུང་ནམ་མཁའ་རྒྱལ་མཚན། འཇམ་མགོན་ངག་དབང་ཡོན་ཏན་རྒྱ་མཚོ་རྣམས་ལས་སྒྲུབ་ཐབས་ཀུན་བཏུས་སོགས་ཟབ་ཆོས་དུ་མ་གསན། ལྷུན་གྲུབ་སྟེང་དུ་སྡེ་དགེ་ཆོས་རྒྱལ་ཡབ་སྲས་རྣམས་ལ་འདོད་ཆོས་དང༌།
བླ་མ་ཆོས་རྗེའི་རིགས། དགེ་འདུན་གྱི་སྡེ་རྣམས་ལ་ངོར་ལུགས་དཀྱིལ་འཁོར་བདུན་སོགས་དབང༌། བྱིན་རླབས། རྗེས་གནང་རིགས་དཔག་མེད་གནང༌། ལྷག་པར་རྒྱུད་སྡེ་གསུམ་པ་རྣལ་འབྱོར་རྩ་བཤད་ཆ་མཐུན་གྱི་རྒྱུད་ལས་བསྟན་པའི་དཔལ་རྩེ་དབྱིངས་གསུམ་སོགས་ཀྱི་དབང་སུམ་ཅུ་ཙམ་གྱི་རྒྱུན་འཆད་ལ་ཉེ་བ་ན་ཁོ་བོ་ལ་ལུང་བཅས་ཡོངས་རྫོགས་སུ་སྩལ་ཏེ་རྒྱུད་སྡེ་རིན་པོ་ཆེ་ཀུན་ལས་བཏུས་པའི་དབྱིག་གི་སྙིང་པོར་བཞུགས་པས་བསྟན་པའི་སྲོག་མཐུད་བཀའ་དྲིན་རི་ལྟར་ལྕི་བར་འགྱུར།
སྐྱེ་རྒུ་དོན་གླིང་དུ་ལམ་འབྲས་སློབ་བཤད་ཀྱི་དགའ་སྟོན་རྒྱ་ཆེར་སྤེལ། སླར་དབུས་གཙང་དུ་ཆིབས་བསྒྱུར་ཏེ་ཇོ་ཤཱཀ་གཙོས་རྟེན་གསུམ་རྣམས་དང༌།
སྐྱབས་མགོན་མཆོག །ས་སྐྱ་གོང་མ་ཡབ་སྲས། ས་ངོར་གཙོས་དགེ་འདུན་གྱི་སྡེ་རྣམས་ལ་མཆོད་འབུལ་རྒྱ་ཆེར་མཛད། ཐུགས་སྲས་གཙང་པཎ་ཆེན་རིན་པོ་ཆེ། ཞབས་དྲུང་རྣམ་པ་བཞི།
ཞྭ་ལུ་རི་ཟུར་སོགས་བགྲང་ལས་འདས་པ་བསྐྲུན། རྗེ་བཁྱེན་བརྩེའི་ཞལ་ནས་མཁན་ཆེན་འདིའི་སྐུ་ཚེ་སྟོད་སྨད་ཕལ་ཆེར་ཐར་རྩེ་རྡོ་རྗེ་འཆང་གི་ཞབས་འབྲིང་ལ་བརྩོན་པས་བླ་མའི་ལམ་གྱིས་གྲོལ་བའི་སྐལ་ལྡན་ཅིག་ཅར་བ་ཡིན་ཅེས་གསུངས་པ་དང༌།
ཆགས་སྡང་ཕྱོགས་ལྷུང་གི་རྣམ་རྟོག་འགག་པ་ཀུན་གྱི་མཐོང་སྣང་དུ་གྲུབ་པ་འདིའང་ངོ་མཚར་གྱི་གཞི་གཅིག་ཏུ་རྟོགས། མཉམ་རྗེས་ཀུན་ཏུ་འཁོར་འདས་དབྱེར་མེད་ཀྱི་ལྟ་བའི་རོལ་པ་ལས་ནམ་ཡང་མི་འདའ།
དགུང་ལོ་དྲུག་ཅུ་བཞེས་པ་ན་སེམས་ཅན་རྣམས་ཀྱི་ལས་བདག་གིར་བཞེས་པའི་དོན་སྟོན་པའི་ཕྱིར། སྤྱན་གྱིས་མི་གཟིགས་པའི་ཚུལ་བསྟན་ཀྱང༌། ཐུགས་དམ་ཟབ་མོ་ལ་རྩེ་གཅིག་ཏུ་བཞུགས་པས་ཉམས་རྟོགས་ཀྱི་ཡོན་ཏན་ཉི་ཟླ་ལྟར་གསལ་ཞིང་གོང་འཕེལ་དུ་བཞུགས་པའི་ངང་སྐུ་ཚེ་དང་སྒྲུབ་པ་མཐར་ཕྱིན།
དགུང་གྲངས་དྲུག་ཅུ་རྩ་ལྔ་པ་ལྕགས་གླང་ལོར་འདའ་ཁ་མའི་རྣལ་འབྱོར་ལ་བརྟེན་ནས་ངོ་མཚར་བའི་ལྟས་དང་བཅས་པས་ཞིང་གཞན་དུ་གཤེགས་པའི་ཚུལ་བསྟན་པ་སོགས་རྣམ་ཐར་རྒྱས་པ་ཁོ་བོས་ལོགས་སུ་བགྱིས་པ་ལས་རྟོགས་པར་བྱའོ།།

༈ གདན་རབས་ང་བརྒྱད་པ་ངག་དབང་བློ་གྲོས་སྙིང་པོ་ནི། ལོ་ཙཱ་བ་ལྕེ་ཁྱི་འབྲུག་སོགས་དམ་པ་མང་པོ་བྱོན་པའི་རིགས་བརྒྱུད་དུ་སྐུ་འཁྲུངས། ངག་དབང་བློ་གྲོས་བསྟན་འཛིན་ཀྱི་སྤྲུལ་པའི་སྐུར་རོལ་པས་ངོར་ཕུན་ཚོགས་ཁང་སར་དུ་གདན་དྲངས།
བྱམས་པ་ཀུན་དགའ་བསྟན་འཛིན་དྲུང་དུ་གཙུག་ཕུད་ཕུལ། འབྲི་ཀློག །ཆོས་སྤྱོད། ཆོ་ག་རིགས། རྒྱུད་ཆུང་བཞི་སོགས་ཐུགས་འཛིན་མཛད། བྱམས་པ་ཀུན་དགའ་བསྟན་པའི་རྒྱལ་མཚན་ལས་སྡོམ་པ་གསུམ་གྱི་བཀའ་དྲིན་ནོས།
དམ་པ་དེ་ཉིད་དང༌། ངག་དབང་བསོད་ནམས་རྒྱལ་མཚན། འཇམ་དབྱངས་ཤེས་རབ་རྒྱལ་མཚོ། དཔལ་ལྡན་བློ་གྲོས་རྒྱལ་མཚན། གོང་མ་ངག་དབང་འཇིགས་མེད་དབང་རྒྱལ།
ཞྭ་ལུ་རི་ཟུར་སོགས་དམ་པ་མང་པོ་བསྟེན་ནས་སྔ་ཕྱིར་གསུང་ངག་ཚོགས་སློབ། ངོར་དཀྱིལ་བདུན། རྡོར་ཕྲེང༌། སྒྲུབ་ཐབས་ཀུན་བཏུས། རྡོ་རྗེ་ཕུར་པ། ས་སྐྱ་བཀའ་འབུམ་སོགས་དབང་ལུང་ཁྲིད་རྗེས་གནང་བྱིན་རླབས་སྐོར་མང་དུ་གསན།
ཀྱེ་རྡོར། ཕུར་པ་སོགས་ཡི་དམ་མང་པོའི་བསྙེན་སྒྲུབ་མཐར་ཕྱིན། ཞབས་དྲུང་སྐབས་ཁམས་སུ་ཕེབ་ནས་འགྲོ་དོན་མཛད། སླར་དབུས་གཙང་དུ་བཏེག་ནས་བལ་ཡུལ་སོགས་སྟོད་མངའ་རིས་སྐོར་གསུམ་དུ་བྱོན།
གདུལ་བྱ་ཕྲིན་ལས་རྒྱས། དེ་ནས་ངོར་ཆེན་རྡོ་རྗེ་འཆང་གི་ཆོས་ཀྱི་ཁྲི་ལ་ལོ་བཅུ་ཙམ་བཞུགས་ནས་གསུང་ངག་རིན་པོ་ཆེ་སོགས་བཀའ་ཆོས་བསམ་གྱིས་མི་ཁྱབ་པས་སྐལ་བཟང་གི་སློབ་བུ་དུ་མ་ཡང་དག་པའི་ལམ་ལ་བཀོད།
སོག་ཡུལ་དུ་བྱོན། རྡོ་རྗེ་ཕུར་པའི་སྒོ་ནས་འགྲོ་དོན་རྒྱ་ཆེར་མཛད། སྐུ་འཆམ་བཞེས་པ་ན་བླ་མ་རྡོ་རྗེ་ཕུར་པའི་ཉམས་གར་དུ་འགྱུར་བ་བསྟན་པ་གདུལ་བྱའི་འདྲེན་བྱེད་ཀྱི་སྤྱོད་ཡུལ་དུ་གྱུར་པས་སྐྱེ་རྒུའི་ཡིད་དབང་དད་སྤྲོས་གཡེང༌།
དངོས་པོའི་མེ་ཏོག་ཆར་དུ་བསྙིལ་བས་འབྲེལ་ཚད་དོན་ལྡན་གྱི་ཕྲིན་ལས་བསྐྱངས། སླར་ཡང་མདོ་ཁམས་སྟོད་སྨད་དུ་ཕེབ།
གདུལ་བྱ་གང་ལ་གང་འདོད་ཀྱི་ཆོས་གསུངས། ཕྲིན་ལས་ཤིན་ཏུ་ཆེ། རྒྱལ་ཆེན་རྡོ་རྗེ་ཤུགས་ལྡན་བྲན་དུ་འཁོལ་བས་གདུག་པ་ཅན་སུས་ཀྱང་བཀའ་ལས་འདའ་མི་ནུས། སླར་དབུས་གཙང་དུ་བཏེག་ནས་མཆོད་འབུལ་དང༌།
གདན་སར་འཇགས། ཐུབ་བསྟན་ཡངས་ཅན་མཁན་པོས་ཞུས་ངོར་ངག་དབང་མཁྱེན་རབ་འཇམ་དཔལ་སྙིང་པོ་སོགས་འདུས་པ་མང་པོར་ལམ་འབྲས་སློབ་བཤད་མཁྱེན་བརྩེའི་ཁྲིད་ཡིག་ནས་སྩལ། གསུང་རྩོམ་རིགས་སྨན་ཆོག་དང༌།
རྡོ་རྗེ་ཕུར་པས་ཁོག་ཕུབ་པའི་ས་བསྐང་དང་ངོར་བསྐང་བསྲེས་པ་འཇུག་བདེར་མཛད། ངག་དབང་བསོད་ནམས་རྒྱལ་མཚན་གྱི་འདྲ་སྐུ་གདུང་རྟེན་བཞེངས། སློབ་མ་མཁན་ཆེན་ངག་དབང་མཁྱེན་རབ་འཇམ་དཔལ་སྙིང་པོ།
ཡངས་ཅན་མཁན་པོ། སྐྱེ་རྒུ་དོན་གླིང་དབོན་སྤྲུལ། སོག་པོ་ཐོག་རྒོད་རྒྱལ་པོ། སྡེ་དགེ་ཆོས་རྒྱལ། ལྷུན་གྲུབ་སྟེང་ཤར་ནུབ་ཆོས་རྗེ། མཁས་དབང་བླ་མ་འཇམ་དབྱངས་མཁྱེན་རབ། དབྱར་གནས་མཁན་པོ་སོགས་ཞལ་སློབ་མཐའ་ཡས་པ་ཞིག་མཆིས་ཤིང༌།
ད་ལྟ་བསྟན་འགྲོའི་དཔལ་མགོན་དུ་ཞབས་པད་རྡོ་རྗེའི་ཆོས་སུ་བརྟན་བཞིན་པའོ།། ༈ གདན་རབས་ང་དགུ་པ་ངག་དབང་མཁྱེན་རབ་འཇམ་དཔལ་སྙིང་པོ་ནི། ངག་དབང་བློ་གྲོས་སྙིང་པོའི་དཔོན་རིགས་སུ་འཁྲུངས།
དམ་པ་དེ་ཉིད་ལས་སྡོམ་པ་གསུམ་གསུང་ངག་རིན་པོ་ཆེ་ཚོགས་སློབ་སོགས་བུམ་པ་གང་བྱོའི་ཚུལ་དུ་གསན། ཁྲི་ཆེན་འཇིགས་མེད་དབང་རྒྱལ་སོགས་དམ་པ་མང་པོ་ལས་དབང་ཁྲིད་ལུང་སོགས་གསན།
དགྱེས་པ་རྡོ་རྗེ་སོགས་བསྙེན་སྒྲུབ་དུ་མར་བགྱིས། ཨེ་ཝྃ་པའི་ཆོས་ཁྲིར་ཕེབས་ནས་སྡོམ་པ་གསུམ་ལམ་འབྲས་སོགས་སྔར་སྲོལ་ཉམས་མེད་མཛད། ཁམས་སུ་བྱོན་ནས་སྡེ་དགེ་ཆོས་རྒྱལ་སོགས་ཆེ་རྒུ་མང་པོའི་མཆོད་གནས་མཛད།
ཁྲོམ་རྡོ་དགོན་དུ་ཕུར་པའི་སྒྲུབ་མཆོད་བཙུགས། རྡོ་རྗེ་ཕུར་པ་ཁོ་ནས་འགྲོ་དོན་རྒྱ་ཆེར་མཛད། བཟོ་རིགས་རང་བབས་སུ་མཁྱེན་པ་ལྟ་བུར་མངའ། ད་ལྟ་ཞབས་པད་བརྟན་ཅིང་བསྟན་འགྲོའི་དོན་ཆེན་མཛད་བཞིན་པ་འདིའོ།།
༈ གདན་རབས་དྲུག་ཅུ་པ་ངག་དབང་ཀུན་དགའ་བསྟན་པའི་རྒྱལ་མཚན་ནི། ཐུབ་བསྟན་ཡངས་ཅན་ཉེ་འདབ་མཁན་ཆེན་དཔལ་ལྡན་ཆོས་སྐྱོང་གི་དབོན་བརྒྱུད།
བླ་བྲང་དཀར་པོའི་མཁན་སློབ་དུ་མ་བྱུང་བའི་རིགས་སུ་ཆུ་ཕག་ལོར་སྐུ་བལྟམས།

དགུང་ལོ་བཅུ་གཉིས་བཞེས་པ་ཤིང་ཁྱི་ལོར་ངོར་ཕན་བདེ་བླ་བྲང་དུ་ཕེབ། ཞབས་དྲུང་གི་གོ་སར་བཀོད། འདོན་ཆོག་སྐོར། རྒྱུད་ཆུང་བཞི་རྣམས་ཐུགས་འཛིན་རྩེར་སོན། མཁན་ཆེན་འཇམ་དབྱངས་རིན་ཆེན་རྡོ་རྗེ་ལས་སྡོམ་པ་གསུམ་དང་གསུང་ངག་རིན་པོ་ཆེ་སོགས་ཀྱི་བདུད་རྩི་བཞེས།
ཚུལ་ཁྲིམས་ཀྱི་ཕུང་པོ་ཡོངས་སུ་རྫོགས། དམ་ཚིག་རྣམ་པར་དག །བསྙེན་སྒྲུབ་རིགས་ཚུལ་བཞིན་བགྱིས། དགུང་གྲངས་བཅོ་ལྔ་སོན་པ་མེ་གླང་ལོར་ཁམས་སུ་ཕེབ།
སྒ་ཁོག་ཏུ་མཁན་རིན་པོ་ཆེ་ཀུན་དགའ་བསྟན་པའི་བློ་གྲོས་དྲུང་ནས་སྔ་ཕྱི་ཆོས་བཀའ་མང་ཙམ་གསན། ལྷུན་གྲུབ་སྟེང་དུ་བཞུགས་གདན་འཇགས། སྡེ་དགེ་ཆོས་རྒྱལ་ཡབ་སྲས་ཀྱི་དབུའི་མཆོད་གནས་མཛད།
འཇམ་དབྱངས་མཁྱེན་བརྩེའི་དབང་པོ་ལས་སྒྲུབ་ཐབས་ཀུན་བཏུས་དང་སློབ་བཤད་ཀྱི་ཆ་ལག་དུ་མ་གསན། མཁན་རིན་པོ་ཆེ་དཔལ་ལྡན་བློ་གྲོས་རྒྱལ་མཚན་དྲུང་ནས་བདེ་གསང༌། འཇིགས་བྱེད།
རྣལ་འབྱོར་མ་རྣམས་ཀྱི་སྔགས་བཏུས་སོགས་བཀའ་ཆོས་མང་པོ། རང་ནས་གུར་རིགས་བསྡུས། གཤེད་དམར་ལྷ་ལྔའི་དབང་ཁྲིད། ས་སྐྱ་བཀའ་འབུམ། དབུ་མ་འཇུག་པའི་བཤད་ཁྲིད་སོགས་ཕུལ། མངའ་རི་ཆོས་རྗེ་ཀུན་དགའ་འཇམ་དབྱངས་ལས་སློབ་བཤད།
རྣམ་སྲས་དབང་སོགས། སྒྲུབ་བརྩོན་བསོད་ནམས་རབ་རྒྱས་ལས་མགོན་པོ་ཆེ་ཆུང་སྐོར་སོགས། གཞན་ཡང་ཀོང་སྤྲུལ་ཡོན་ཏན་རྒྱ་མཚོ། འཇམ་དབྱངས་མི་ཕམ་རྣམ་རྒྱལ། གདོང་ཀྃ་ངག་དབང་དམ་ཆོས་རྒྱལ་མཚན།
སྐྱོ་མདའ་ངག་དབང་ཆོས་འཛིན། སྙན་གྲགས་ལུང་རིགས་ཉི་མ་སོགས་དམ་པ་མང་པོ་ལས་དབང༌། བྱིན་རླབས། རྗེས་གནང༌། ལུང་སོགས་ས་ངོར་ཚར་གསུམ་ལ་རྒྱུན་ཇི་བཞུགས། བཀའ་གདམས་ཆོས་སྐོར།
ཞི་བྱེད་སྐོར་སོགས་དུ་མ་གསན་ཅིང་ཐུགས་ཉམས་སུ་བཞེས། མཁས་དབང་བླ་མ་འཇམ་དབྱངས་མཁྱེན་རབ་ལས། སུམ་རྟགས། བརྡ་དག །སྡོམ་གསུམ་རབ་དབྱེ་ཁ་སྐོང་བཅས། འཇམ་དབྱངས་བླ་མའི་དགོངས་རྒྱན།
སྤྱོད་འཇུག །དབུ་མ་རྒྱན་སོགས་བསླབ་སྦྱང་མཛད། སྒ་ཁོག །མགོ་ལོག །ཧོར་ཁྲོམ། སྡེ་དགེའི་མངའ་ཞབས་སོགས་གདུལ་བྱར་ཕེབ། སྐྱེ་རྒུ་མང་པོའི་རྒྱུད་ལ་རྣམ་དཀར་གྱི་ས་བོན་བཏབ། ལྷུན་གྲུབ་སྟེང་དྲུག་འདུ་ཆེན་མོའི་དབུ་བཞུགས་ལོ་དུ་མར་མཛད།
ཀྱེ་རྡོར་རྒྱུ་ལམ་གྱི་དབང་སོགས་ངོར་དཀྱིལ་བདུན། གཤིན་རྗེའི་གཤེད་དམར་ནག་འཇིགས་གསུམ། མགོན་པོ་ཆེ་ཆུང་སོགས་བཀའ་ཆོས་དུ་མ་ཞུ་བ་པོ་སོ་སོའི་ངོར་གསུངས།
དགུང་ལོ་སོ་གསུམ་བཞེས་པ་ཤིང་ལུག་ལོར་བོད་དུ་ཕེབ། དེའི་དགུན་ཆོས་སྐབས་ངོར་ཆེན་རྡོ་རྗེ་འཆང་གི་ཆོས་ཀྱི་ཁྲིར་བཞུགས་ནས་བཟུང༌། ས་ཁྱི་བར་ལོ་ལྔར་མཁན་པོ་མཛད། བཀའ་ཆོས་སྔོན་སྲོལ་ཇི་ཡོད་ཐོག་ས་སྐྱའི་ཆོས་སྡེ་རྣམས་སུ་ཉེར་མཁོ་ཆེ་བའི་རིགས་མང་པོའི་ལུང་གནང་བ་དང༌།
དབྱར་ཆོས་ཀྱེ་རྡོར། མགོན་པོ། འཇིགས་བྱེད། ཚེ་དཔག་དབང༌། ས་ངོར་ཞུ་གསུམ་གྱི་བཀའ་འབུམ་ལུང་པོད་སོགས།
དུས་རྒྱུན་ཞུ་བ་པོ་སོ་སོའི་བློ་དང་འཚམས་པའི་ཆོས་བཀའ་དུ་མ་གསུངས་པ་སོགས་བསྟན་པ་རིན་པོ་ཆེ་ལ་སྨན་པའི་མཛད་པ་བླ་ན་མེད་པ་ལྷུར་བཞེས། ཞལ་སློབ་ཐར་རྩེ་ཞབས་དྲུང་རྣམ་གསུམ།
ཀླུ་སྡིངས་རྒྱལ་སྲས། བྲའུ་དཔོན་ཚང་བླ་མ། བྱེའུ་ཆོས་གླིང་བླ་མ། ཧོར་ཉ་བྲག་སྤྲུལ་སྐུ། ལྷུན་གྲུབ་སྟེང་དབྱར་གནས་མཁན་པོ་རྣམ་གཉིས། ཤར་ནུབ་ཆོས་རྗེ་གསར་རྙིང༌། སྡེ་དགེ་ཆོས་རྒྱལ་ཡབ་སྲས་སོགས་མང་ངོ༌།
།འདིའང་གཞུང་ལུགས་ལ་ཐུགས་བརྩོན་དང་གསན་རྒྱ་ཆེའང་སྐུ་ཚེ་མ་རིངས་བས་བསྟན་ལར་ཆེར་སྨིན་མ་ཁོམ། དགུང་གྲངས་སོ་བདུན་བཞེས་པ་ས་ཕག་ཟླ་བ་གསུམ་པའི་ཚེས་བཅུ་གཅིག་ལ་ཞི་བར་གཤེགས།
དགོངས་རྫོགས་རྣམས་མཛོད་འཇམ་དཔལ་བློ་ལྡན་དང༌། ཕན་བདེ་བླ་བྲང་མཁན་རིན་པོ་ཆེ་སློབ་འཁོར་གྱིས་བསྒྲུབས་པའོ།། །། ༈ གདན་རབས་རེ་གཅིག་པ་བྱམས་པ་དཔལ་ལྡན་ཆོས་མཛད་ནི། མཁན་ཆེན་དཔལ་ལྡན་ཆོས་སྐྱོང་གི་དབོན་བརྒྱུད་འཁྲུལ་མེད་སྤིས་གྲོང་ཟུར་ཁང་ཞེས་པར་འཁྲུངས།
ཕན་ཁང་བླ་བྲང་དུ་བཞུགས། འཇམ་དབྱངས་རིན་ཆེན་རྡོ་རྗེ་ལས་རབ་བྱུང༌། བསྙེན་རྫོགས། སེམས་བསྐྱེད། ཀྱེ་རྡོར་རྒྱུ་ལམ་གྱི་དབང༌།
ལམ་འབྲས། མཁའ་སྤྱོད་མ་སོགས་དུ་མ་དང༌།

དཔལ་ལྡན་བློ་གྲོས་རྒྱལ་མཚན། མཆོག་སྤྲུལ་ཤེས་རབ་རྒྱ་མཚོ། ངག་དབང་བློ་གྲོས་སྙིང་པོ་རྣམས་ལས་བཀའ་ཆོས་དུ་མ་གསན། ངག་དབང་བསྟན་པའི་རྒྱལ་མཚན་གྱི་གདན་ཚབ་ཏུ་མཁན་པོ་ལོ་ཤས་མཛད་སྐབས་སྟོད་སྨད་ཀྱི་བླ་སྤྲུལ་མང་པོ་ཕེབ་པ་དང༌།
ལོ་ལེགས་སྐྱ་རྒྱལ་བ་སོགས་དགེ་མཚན་གྱི་རི་མོ་རྣམ་པར་བཀྲ་ཞིང༌། ད་ལྟ་ཞབས་པད་བརྟན་བཞིན་པའོ།། ༈ གདན་རབས་རེ་གཉིས་པ་འཇམ་དབྱངས་ཀུན་དགའ་བསྟན་པའི་རྒྱལ་མཚན་ནི།
ཡབ་བྲང་ཏི་མཁས་པའི་གདུང་བརྒྱུད་ཤེས་རབ་སེང་གེ་དང༌། གསང་བདག་སྒྲོལ་ཕུག་པའི་རིགས་ལས་ཆད་པའི་ཡུམ་ལ་ཐར་རྩེ་རྡོ་རྗེ་འཆང་བྱམས་པ་ཀུན་དགའ་བསྟན་པའི་རྒྱལ་མཚན་སླར་ཡང་ཡེ་ཤེས་སྒྱུ་འཕྲུལ་དྲྭ་བའི་རོལ་གར་དུ་སྐུ་བལྟམས།
ཆུང་ངུ་ནས་དམ་པའི་རིགས་སད་ཅིང་ཐུགས་དཀྱིལ་ཆེ། ངོར་ཐར་རྩེ་བླ་བྲང་དུ་ཕེབ། ཁུ་བོ་མཁན་ཆེན་འཇམ་དབྱངས་རིན་ཆེན་རྡོ་རྗེའི་དྲུང་དུ་གཙུག་ཕུད་ཕུལ།
ཨེ་ཝྃ་པའི་ཚོགས་འདོན། རྒྱུད་ཆུང་བཞི་སོགས་ཐུགས་འཛིན་གྱི་རྩེར་སོན། མཁན་ཆེན་དེ་ཉིད་ཀྱིས་མཁན་པོ་དང༌། ལས་སློབ་སོགས་དད་པའི་དགེ་འདུན་གྲངས་ཚང་བའི་དབུས་སུ་ཚིགས་གསུམ་རིམ་ནོད་ཀྱིས་བསྙེན་པར་རྫོགས།
བརྒྱུད་པའི་ཁྱད་པར་གཉིས་ལྡན་གྱིས་སེམས་བསྐྱེད། གསུང་ངག་སློབ་བཤད་སོགས་སྨིན་གྲོལ་བྱིན་རླབས་ལུང་སོགས་རྒྱ་ཆེར་གསན། དཔལ་ནཱ་ལེནྡྲའི་མཁན་པོ་སྙན་གྲགས་ཐར་པ་ལས་སུམ་རྟགས།
སྙན་ངག་དང༌། དབང་ལུང་མང་དུ་གསན། ཀྱེ་རྡོར་སོགས་ཡི་དམ་དུ་མའི་བསྙེན་སྒྲུབ་མཐར་ཕྱིན། རྒྱལ་བ་རྡོ་རྗེ་འཆང་གི་ཁྲི་ལ་མངའ་གསོལ་ནས་སྟོད་སྨད་ཀྱི་སྐལ་ལྡན་གདུལ་བྱའི་ཚོགས་ལ་སྨིན་གྲོལ་ཆོས་ཀྱི་འཁོར་ལོ་བསྐོར་བས་སྐུ་བཞིའི་ས་བོན་ཐེབས་པར་མཛད་བཞིན་དུ་བཞུགས་པ་འདི་ཉིད་སླར་ཡང་གསང་གསུམ་མི་ཤིགས་རྡོ་རྗེ་ཚེ་མཐའ་ཡས་པའི་ངོར་འཚོ་ཞིང་གཞེས་ལ་ཟབ་རྒྱས་ཆོས་ཀྱི་འཁོར་ལོ་རྒྱུན་མི་འཆད་པར་བསྐོར་བའི་ཕྲིན་ལས་རྟག་ཅིང་ཁྱབ་ལ་ལྷུན་གྱིས་གྲུབ་པར་གསོལ་བ་འདེབས་པ་ལགས་སོ།
།རྒྱལ་བས་རྒྱལ་བའི་གོ་སར་མངའ་གསོལ་བ། །གང་དེའི་གདན་རབས་ནོར་བུའི་ཕྲེང་བ་ཡི། །ཞལ་སྐོང་བདུད་རྩིའི་ཐིགས་ཕྲེང་འདི་སྤྲོས་ལ།
།རྙོག་པ་མཆིས་ན་སྙིང་ནས་མཐོལ་ཞིང་འཆགས། །ལྷག་པས་བྱས་པའི་དགེ་ཚོགས་གངྒཱའི་རྒྱུན། །གཞན་ཕན་ནོར་བུའི་རྦ་རླབས་འཕྲོ་བ་ཡིས། །འགྲོ་བའི་ཡིད་ཀྱི་དྲི་མ་ཀུན་བསལ་ནས།
།ཐམས་ཅད་བྱང་ཆེན་རྒྱལ་སར་ཕྱིན་གྱུར་ཅིག །ཁྱད་པར་ལམ་གྱི་ཡང་རྩེ་བླ་མ་ཡི། །གསང་ལམ་ཟབ་མོ་མིག་འཕྲུལ་ལྟ་བུ་ཡིས། །མྱུར་བར་བགྲོད་དེ་ཚེ་འདི་ཁོ་ན་ལ། །སྐུ་བཞི་ཡེ་ཤེས་ལྔ་ལྡན་ཉིད་གྱུར་ཅིག
།ཅེས་གདན་རབས་ནོར་བུའི་ཕྲེང་བའི་ཞལ་སྐོང་བདུད་རྩེའི་ཐིགས་ཕྲེང་ཞེས་བྱ་བ་འདིའང༌། གཞེ་སྔོན་མཁན་ཆེན་འཇམ་པའི་དབྱངས་ངག་དབང་བསོད་ནམས་རྒྱལ་མཚན་དེ་ཉིད་ཀྱིས་མཛད་པ་ཞིག་ཡོད་སྐད་ཐོས་ཀྱང་དཔེ་ཅིའང་ལོན་རྒྱུ་མེད་པར་བརྟེན།
གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་ཆོས་སྐོར་གྱི་བཀའ་བསྡུ་བ་ཆེན་པོ་བགྱིད་སྐབས་གསུང་ངག་ཚོགས་བཤད་ཁོག་ཕུབ་ཀྱི་ཉེར་མཁོའི་ཡན་ལག་ཏུ་དམིགས་ནས་བློ་གཏེར་དབང་པོས་སྤེལ་བ་དགེ་ལེགས་འཕེལ།།
།།

